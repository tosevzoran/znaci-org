<html>
<head>
<meta http-equiv="Content-Type" content="text/html; charset=utf-8">

<title>ZATAMNJENA ISTINA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>Radoslav S. Nedovic, Pantelija Vasovic: ZATAMNJENA ISTINA</b><br>


<CENTER><TABLE border="1"><TR><TD><a href="38.htm"><b>Sadr&#382;aj</b></a></TD>
<TD><a href="38_4.htm"><b>Prethodni dokument</b></a></TD>
<TD><a href="38_6.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="margin-top:19.2pt;margin-right:0mm;
margin-bottom:0mm;margin-left:31.2pt;margin-bottom:.0001pt;text-align:center;
text-indent:-31.2pt;background:white"><b><span lang="SR-CYR" style="mso-ansi-language:
SR-CYR">PRVE VEĆE JEDINICE I NJIHOVO OKUPLJANJE</span></b></p>
<p class="MsoNormal" style="margin-top:15.35pt;margin-right:0mm;margin-bottom:
0mm;margin-left:.25pt;margin-bottom:.0001pt;text-align:justify;text-indent:
37.9pt;line-height:13.7pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">Nasuprot 
tom činjeničnom stanju, Davidović i Timotijević daju neke podatke o brojnom 
stanju četničkih jedinica koje za poznavaoce tih prilika više liče na 
fantaziju nego na stanje kako je bilo. Evo šta autori napisaše o toj 
&quot;vojnoj sili&quot;:<o:p>
</o:p>
</span></p>
<p class="MsoNormal" style="text-align:justify;text-indent:36.0pt"><span lang="SR-CYR" style="mso-ansi-language:SR-CYR">U 
listu &quot;Svedok&quot; od 5. avgusta 2003.godine, povodom intervjua o 
promociji prve knjige &quot;Zatamnjena prošost&quot; u pogledu brojnosti tih 
jedinica kažu: &quot;U Dragačevskom srezu je krajem maja 1941. godine stvoreno 
14 odreda koji su pokrivali pomenuti srez&quot;. Kad govore o odredima, 
podrazumevamo da su to veće vojne jedinice, pa pretpostavljamo da je to bila 
ogromna vojna sila. Autori ne saopštiše njihovo brojno stanje, niti mesto gde 
su locirani, a niti saznadosmo njihov komandni sastav, kao i mnoge druge podatke 
koji bi zaslužili da se kažu o tako velikoj vojnoj formaciji. Malo je reći 
ako kažemo da su ovakve nebuloze od ljudi koji se bave istorijskom naukom više 
nego neodmerene.<o:p>
</o:p>
</span></p>
<p class="MsoNormal" style="margin-left:.5pt;text-align:justify;text-indent:38.65pt;
line-height:13.2pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">Na 
stranici 123. prve knjige se kaže da je &quot;na osnovu plana donetog 26. maja 
1941. godine da svaka opština formira po jednu četu u toku leta ova odluka u 
potpunosti sprovedena. Tako da je u petnaest opština osnovano i većim delom 
naoružano 30 četa. Od toga 15 četa potpuno naoružano i bilo spremno da svaki 
čas stupi u akciju.&quot; Brojno stanje ljudi po četama se kretalo od 50 do 
100 ljudi, iz čega se može zaključiti da je to bila velika vojna sila.<o:p>
</o:p>
</span></p>
<p class="MsoNormal" style="margin-top:.25pt;margin-right:0mm;margin-bottom:0mm;
margin-left:.25pt;margin-bottom:.0001pt;text-align:justify;text-indent:38.65pt;
line-height:13.2pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">Na 
stranici 170. iste knjige piše da je u vreme izvršenja mobilizacije, u vremenu 
pred napad na Čačak, &quot;Brojno stanje ljudstva u Jeličkom četničkom 
odredu bilo 1.200 naoružanih boraca, za koje je bio izraćen plan operacije i 
napada&quot;. Dalje se ističe: &quot;Ovom broju treba dodati i sve one koji 
nisu imali oružje, a na mobilizaciju su došli sa vilama, sekirama i 
motkama.&quot; Kao što se vidi, i u ovom slučaju bila je prisutna velika vojna 
sila.<o:p>
</o:p>
</span></p>
<p class="MsoNormal" style="margin-top:0mm;margin-right:.25pt;margin-bottom:0mm;
margin-left:.25pt;margin-bottom:.0001pt;text-align:justify;text-indent:38.9pt;
line-height:13.2pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">Za 
sve ovo kao izvorima autori su se poslužili knjigom &quot;Sa Jelice planule 
varnice&quot; Stanojla Plazine, člana štaba Jeličkog četničkog odreda, koju 
je objavio u Melburnu (Australija) 1974. Svakako da je Plazina knjigu objavio 
radi popularizacije četničkog pokreta, u toj dalekoj zemlji, meću svojim 
zemljacima. On je verovatno pisao ono što je osećao i nije se plašio da će 
mu neko ta njegova kazivanja osporiti. Mećutim, autori su morali da znaju da 
takve laži ne mogu da prođu na ovim prostorima, jer su živi mnogi učesnici 
tih zbivanja. Da su makar pričekali da proće još neka decenija dok nestane 
savremenika, možda bi mnoge te laži mogle da se prihvate kao istina.<o:p>
</o:p>
</span></p>
<p class="MsoNormal" style="margin-top:.5pt;margin-right:.5pt;margin-bottom:0mm;
margin-left:.5pt;margin-bottom:.0001pt;text-align:justify;text-indent:38.65pt;
line-height:13.2pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">Evo 
šta, suprotno, tvrde neki drugi izvori o snazi i brojnosti četničkih jedinica 
u te predustaničke dane, i kako su se te jedinice i u kom vremenu razvijale.<o:p>
</o:p>
</span></p>
<p class="MsoNormal" style="margin-top:.25pt;margin-right:.25pt;margin-bottom:
0mm;margin-left:0mm;margin-bottom:.0001pt;text-align:justify;text-indent:38.9pt;
line-height:13.2pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">Zvonko 
Vučković, jedan od ratnih četničkih komandanata, kazujući o formiranju četničkih 
jedinica, svedoči da ga je lično Draža Mihailović pozvao u svoj štab na 
Ravnoj gori 9. septembra i saopštio mu: &quot;Krenite kroz srez i prikupite u 
odred sve one koji hoće da se bore&quot;.<sup>4</sup> &quot;Zahvalio sam se na 
poverenju i sa Takovskim odredom, koji je u tom trenutku, uključujući i mene, 
brojao samo deset ljudi krenuo sam na izvršenje zadataka&quot;. Za šesnaest 
dana, koliko kaže da je krstario po takovskom srezu, uspeo je da prikupi oko 
sto ljudi sa oružjem i da ih dovede Draži na Ravnu goru. To znači da je oko 
25. septembra u takovskom srezu formirana prva četnička jedinica, odnosno 
odred, u kome je bilo oko sto naoružanih ljudi.<sup>5</sup> Sa tim brojem 
vojnika dva dana kasnije Vučković učestvuje u oslobađanju Gornjeg Milanovca.<o:p>
</o:p>
</span></p>
<p class="MsoNormal" style="margin-top:.25pt;margin-right:.25pt;margin-bottom:
0mm;margin-left:0mm;margin-bottom:.0001pt;text-align:justify;text-indent:38.9pt;
line-height:13.2pt;mso-line-height-rule:exactly;background:white"><b><span lang="SR-CYR" style="font-size:10.0pt;mso-bidi-font-size:12.0pt;mso-ansi-language:
SR-CYR">4. Zvonko Vučković, &quot;Sećanja iz rata&quot;, Beograd, 1990, str. 
102.<o:p>
</o:p>
</span></b></p>
<p class="MsoNormal" style="margin-top:.25pt;margin-right:.25pt;margin-bottom:
0mm;margin-left:0mm;margin-bottom:.0001pt;text-align:justify;text-indent:38.9pt;
line-height:13.2pt;mso-line-height-rule:exactly;background:white"><b><span lang="SR-CYR" style="font-size:10.0pt;mso-bidi-font-size:12.0pt;mso-ansi-language:
SR-CYR">5. Zvonko Vučković, &quot;Sećanja iz rata&quot;, Beograd, 1990, str. 
106.</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:0mm;margin-right:.25pt;margin-bottom:0mm;
margin-left:.7pt;margin-bottom:.0001pt;text-align:justify;text-indent:36.95pt;
line-height:13.45pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">Govoreći 
o operacijama za oslobođenje Čačka, Vučković navodi da je Jelički četnički 
odred, kojim je komendovao poručnik Jovan Bojović, a komandiri četa bili su 
poručnici Uroš Katanić, Dušan Đorić i Marko Muzikravić, imao oko 300 
naoružanih boraca. U oslobaćanju grada učestvovali su i četnici iz ljubićkog 
sreza, koje su predvodili kapetani Drago Luković i Dušan Laušević, poručnici 
Radiša Čeković i Momčilo Erić i narednik Popović. Svaki od njih vodio je 
po naoružanu grupu svojih seljaka. Ukupna snaga tih odreda sastojala se od nešto 
više od dvesta pušaka. On navodi da je Takovski odred imao skoro isti broj 
naoružanih vojnika.<o:p>
</o:p>
</span></p>
<p class="MsoNormal" style="margin-top:0mm;margin-right:.25pt;margin-bottom:0mm;
margin-left:.7pt;margin-bottom:.0001pt;text-align:justify;text-indent:36.7pt;
line-height:13.45pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">To 
je bila snaga svih četničkih jedinica u vreme napada za oslobađanje Čačka. 
Tom podatku treba poverovati, jer je mnogo bliži pravom stanju nego onim koje 
autori žele da prikažu.<sup>6</sup> Da su ovi autori koristili i druge izvore, 
sigurno se u njihovim kazivanjima ne bi našle neke konstatacije koje se u 
pojedinim slučajevima graniče sa glupostima. Kao ona da je u Dragačevu krajem 
maja bilo 14 četničkih odreda ili da je pre napada na Čačak Jelički četnički 
odred brojao 1.200 boraca pod oružjem.<o:p>
</o:p>
</span></p>
<p class="MsoNormal" style="margin-top:0mm;margin-right:.25pt;margin-bottom:0mm;
margin-left:.7pt;margin-bottom:.0001pt;text-align:justify;text-indent:36.7pt;
line-height:13.45pt;mso-line-height-rule:exactly;background:white"><b><span lang="SR-CYR" style="font-size:10.0pt;mso-bidi-font-size:12.0pt;mso-ansi-language:
SR-CYR">6. Zvonko Vučković, &quot;Sećanja iz rata&quot;, Beograd, 1990, str. 
123.</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<span lang="SR-CYR" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:SR-CYR;mso-fareast-language:
EN-US;mso-bidi-language:AR-SA">Nužno je nešto reći o borbenim aktivnostima četničkih 
jedinica od njihovog formiranja do prvih borbi koje su vođene na oslobaćanju 
Gornjeg Milanovca i Čačka, jer i ovde autori pokušavaju da dokažu nešto što 
se nije desilo.</span>
<p>
<br>
<CENTER><TABLE border="1"><TR><TD><a href="38.htm"><b>Sadr&#382;aj</b></a></TD>
<TD><a href="38_4.htm"><b>Prethodni dokument</b></a></TD>
<TD><a href="38_6.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

