<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_145.htm"><b>Prethodni dokument</b></a></TD>
<TD><a href="46_147.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading231" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;mso-pagination:widow-orphan lines-together;page-break-after:avoid;
background:transparent"><a name="bookmark105"><span lang="HR" style="mso-fareast-language:HR" class="Heading232">Napad 
i borbe na osiguranju u borbi za uporište Krndija</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Na 
neprijateljevo uporište napadala je Osječka brigada 24. juna 1944. U uporištu 
se nalazilo oko 200 feldžandarma (njemačka policija) i oko 150 naoružanih 
folksdojčera. Naoružanje: 14 puškomitraljeza i mitraljeza, 1 teški minobacač, 
2 laka minobacača, a ostalo puške. Uporište je bilo solidno utvrđeno. 
Nalazilo se u ravnici sjeverozapadno od Đakova. Odbrana je organizovana u dvije 
linije, spoljnju i unutrašnju sa čvorom odbrane u sredini sela.</span><span lang="HR" style="font-size:
12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Na 
osiguranju napada prema Đakovu nalazila se 12, NOU brigada, a prema Osijeku 18. 
brigada. Odbrambena linija prema Đakovu protezala se desno: Đakovačka 
satnica, Gorjanski Ivanovci, Tomašanci i lijevo Punitovci. Dužina odbrambene 
linije iznosila je oko 12—14 km. Napad na Krndiju počeo je 24. juna u 23 sata 
a borbe na obezbjeđenju prema Đakovu, otpočele su 25. juna u 8,45 sati. 
Neprijateljeve snage iz Đakova najpre su se sukobile sa 4. bataljonom 12. 
brigade na položaju koji je bio maskiran u žitu, jugoistočno od Gorjanskih 
Ivanovaca. Neprijateljev avion otkrio je položaje 12. brigade što je pješadiji 
omogućilo da izvrši taktički manevar, tj. obilazak položaja 4. bataljona i 
napadne iz pozadine, uz istovremeni napad sa fronta. Za izvođenje manevra 
neprijatelj je iskoristio korita potoka Rit, iznenadio 4. bataljon i primorao ga 
da se povuče na nove položaje južno od sela Gorjani.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Zbog 
toga što je bio iznenađen, bataljon je pretrpio gubitke od 8 poginulih i 6 
ranjenih boraca. Prilikom napada, neprijatelj se nije koristio mitraljeskom i puščanom 
vatrom, već nožem na pušci i ručnim bombama.<sup>114</sup> Uz podršku 
bornih kola, oko 15 sati neprijatelj je izvršio napad na položaje 1. bataljona 
u šumi Gaj (jugozapadno od komunikacije Đakovačka satnica - Đakovo). Borba 
se vodila na bliskom odstojanju 30-50 metara, ali je napad odbijen mitraljeskom 
vatrom, vatrom iz PT-pušaka, i protivtenkovskog topa 47 mm. Nakon borbe koja je 
trajala oko 1 sat, neprijatelj se povukao u Đakovo. Neprijateljeve snage koje 
su intervenisale iz Osijeka, izvršile su istovremeno napad na položaje 3. 
bataljona 12. brigade i na jedan bataljon 18. brigade u rejonu Saoničkog luga, 
jugoistočno od linije Punitovac - Cerovac. Uz podršku 1 tenka, artiljerije i 
minobacača, neprijatelj je energično napadao, a prije početka napada 
avio-izviđanjem osmotrio neposjednuti međuprostor između bataljona 12. i 18. 
brigade, a zatim se provukao kroz međuprostor u uporište Krndija, gdje je Osječka 
brigada očistila veći dio uporišta, a ostatak neprijateljevih snaga sabila na 
uzak prostor u centru sela, kada se očekivala i konačna likvidacija. Jedan od 
bataljona 18. brigade koji se nalazio bočno od neprijateljevih snaga koje su ušle 
u Krndiju, vodio je uspješnu borbu, iako je, zbog većih gubitaka, bio skoro 
prepolovljen.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">U 
napadu na neprijateljevo uporište Krndiju i obezbjeđenje napada, nisu 
postignuti postavljeni ciljevi zbog nadmoćnosti neprijateljevih snaga i zbog 
grešaka jedinica u napadu i na obezbjeđenju napada. Gubici neprijatelja 
procjenjeni su na oko 110 poginulih, a gubici Osječke brigade bili su 37 
poginulih i 54 ranjena borca. Među poginulima nalazio se i komandant 2. 
bataljona Osiječke brigade Dušan Majetić Braco,<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a>jedan 
od najboljih komandanata bataljona u 12. slavonskoj diviziji. Pored Dušana 
Majetića, poginuo je i politički komesar 3. bataljona Osječke brigade Branko 
Čeliković. U 4. bataljonu 12. udarne brigade istakli su se u borbi: Pavle Blažanin, 
vodnik, Pajo Marić, nišandžija teškog mitraljeza i Pajo Vučetić, pomoćnik 
nišandžije. U 1. bataljonu 12. brigade istakli su se: Josip Vukojević, 
komandir, čete i borci Marijan Biberović i Franjo Soboćan.<sup>116</sup> 
Prilikom napada neprijatelja na 4. bataljon, zatajio je 3. bataljon 12. NOU 
brigade. Držao se pasivno i nije ništa preduzeo da pomogne 4. bataljonu.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Po 
naređenju Štaba Divizije, 1. bataljon 12. brigade 30. juna 1944. upućen je na 
sektor Našica radi odbrane dijela slobodne teritorije i spriječavanja 
neprijateljevog upada. Na položaje kod sela Ceremošnjak, Bataljon je vodio 
borbu sa neprijateljem koji je došao iz Našica. Borci su pustili 
neprijateljevu patrolu na blisko odstojanje, a zatim i glavninu, i nanijeli im 
gubitke od 20 poginulih, dok je 1. bataljon imao 1 poginulog, 5 ranjenih i 8 
nestalih boraca. U borbi je izgubljen jedan puškomitraljez i 7 pušaka. U borbi 
se istakao Josip Vukojević Hrabri, komandir 1. čete iz sela Markovca kod 
Daruvara, zatim, Marijan Biberović, puškomitraljezac, Đuro Atalić i Savo 
Kukić.<sup>117</sup></span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[1]</span></sup></i></span></a><span class="Footnote0"><i><span lang="HR" style="mso-fareast-language:HR">&gt; 
    Dušan Majetić bio je predviđen za komandanta Virovitičke brigade koja je 
    formirana u avgustu 1944. godine.</span></i></span><i><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_145.htm"><b>Prethodni dokument</b></a></TD>
<TD><a href="46_147.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

