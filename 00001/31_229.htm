<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_228.htm"><b>Prethodni dokument</b></a></TD>
<TD><a href="31_230.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:12.0pt;mso-ansi-language:DE">NA 
REDU JE VALJEVO<o:p>
</o:p>
</span></b></p>
<p class="MsoNormal"><b><span lang="DE" style="font-size:10.0pt;mso-bidi-font-size:
12.0pt;mso-ansi-language:DE">&nbsp;<o:p>
</o:p>
</span></b></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada smo razbili četnike na Jelovoj gori, Kosjeriću i Ravnoj gori, put nam 
je bio otvoren za dalje napredovanje prema Kolubari. Moral boraca bio je na 
zavidnoj visini. Jedinice su popunjavane novim borcima, a stari su želeli da im 
primerom pokažu kako se treba držati u borbenoj situaciji. Upoznavali su ih sa 
tradicijama jedinice, sa iskustvima sticanim u toku višegodišnjeg ratovanja i 
dr. To je imalo uticaja na mlade borce da se brzo priviknu na uslove života u 
kojima su se našli, a koji su inače bili teški. Naša partijska i skojevska 
organizacija su na ovim zadacima postigle značajne uspehe.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Od 
kako smo 1942. godine otišli iz Bosanske krajine, popunjavali smo se u mestima 
i krajevima kroz koje smo prolazili i koja smo oslobađali, a to je bio dobar 
deo Jugoslavije. Zato su i iskustva naših ljudi, ne samo borbena već i 
partijsko-politička (prilaženje ljudima, njihov prihvat, upoznavanje i dr.), 
bila vrlo sadržajna i imalo velikog odraza na moral ljudi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Na redu je Valjevo. Bili smo uvereni da je pobeda osigurana. Računali smo i 
sa elementom straha koga su združeni neprijatelji preneli ovde sa Palisata, 
Jelove i Ravne gore. A sve što su oni mogli reći, išlo nam je u prilog. </span><span lang="EN-GB">Preko 
Mionice i Slovca spuštali smo se ka Valjevu. Naš 4. bataljon napadao je na 
sektoru između Kolubare i kasarni bivšeg 5. puka.</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="EN-GB">14. 
septembar 1944. godine osvanuo je vedar i topao. Interesantno je primetiti da u 
toku našeg nastupanja prema Valjevu nije bilo nikakve aktivnosti neprijateljske 
avijacije.</span></p>
<p class="MsoNormal" style="line-height:91%"><span lang="EN-GB">To</span><span lang="EN-GB" style="mso-ansi-language:HR"> 
</span><span lang="EN-GB">nam</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">omogu</span><span lang="HR" style="mso-ansi-language:HR">ć</span><span lang="EN-GB">ilo</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">borbu</span><span lang="EN-GB" style="mso-ansi-language:HR"> 
</span><span lang="EN-GB">idemo</span><span lang="EN-GB" style="mso-ansi-language:HR"> 
</span><span lang="EN-GB">koliko</span><span lang="HR" style="mso-ansi-language:HR">-</span><span lang="EN-GB">toliko</span><span lang="EN-GB" style="mso-ansi-language:HR"> 
</span><span lang="EN-GB">neotkriveni</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Neprijatelj</span><span lang="DE" style="mso-ansi-language:HR"> </span><span lang="DE" style="mso-ansi-language:DE">nas</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">kasno</span><span lang="DE" style="mso-ansi-language:HR"> </span><span lang="DE" style="mso-ansi-language:DE">primetio</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">bez</span><span lang="DE" style="mso-ansi-language:HR"> </span><span lang="DE" style="mso-ansi-language:DE">obzira</span><span lang="HR" style="mso-ansi-language:
HR"> š</span><span lang="DE" style="mso-ansi-language:DE">to</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="DE" style="mso-ansi-language:HR"> </span><span lang="DE" style="mso-ansi-language:DE">o</span><span lang="HR" style="mso-ansi-language:
HR">č</span><span lang="DE" style="mso-ansi-language:DE">ekivao</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">na</span><span lang="HR" style="mso-ansi-language:HR">š </span><span lang="DE" style="mso-ansi-language:DE">napad</span><span lang="HR" style="mso-ansi-language:
HR">.<o:p>
</o:p>
</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="DE" style="mso-ansi-language:DE">Grad 
je napadnut sa svih strana. Za dve naše brigade to je bio dobar zalogaj. Sva 
spoljna uporišta brzo su savladana Glavni otpor, sem kasarne 5. puka, 
neprijatelj je organizovao i oko fabrike &quot;Vistad&quot;, koja je proizvodila 
municiju pa je i imala jaču odbranu. Sva spoljna obezbeđenja oko 
&quot;Vistada&quot; brzo su likvidirana, osim zgrade koju su Nemci uporno 
branili.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Glavnina našeg 
bataljona produžila je dublje u grad, dok je fabrika ostala u okruženju. </span><span lang="EN-GB">I 
pored toga Švabe se nisu predavale. Da bi ih konačno likvidirali, jer su nam 
predstavljali veliku smetnju, mi smo negde kasno uveče doneli popularno oružje 
&quot;džumbul&quot; i raspalili po utvrđenju. Prozori zgrade iz koje je davan 
otpor su neosvetljeni, a noć je bila bez mesečine pa je bilo teško gađati. 
Međutim, iskusni nišandžija ipak je ocenio gde treba nišaniti. Jedna 
granata, druga, treća, i ubrzo, zatim, posada se predaje. </span><span lang="DE" style="mso-ansi-language:DE">Njen 
komandir izvršio je samoubistvo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zauzimanjem fabrike &quot;Vistad&quot; likvidiran je i poslednji otpor 
neprijatelja na sektoru napada našeg bataljona. </span><span lang="EN-GB">U 
borbi za Valjevo imali smo dva ranjena. Poginuli su drugovi: Cvetković Gavrila 
Cvetko, Milanica Miće Grubor, Dević Marka Mile i Mrđa Petar.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Lazo SRDIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_228.htm"><b>Prethodni dokument</b></a></TD>
<TD><a href="31_230.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

