<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_183.htm"><b>Prethodni dokument</b></a></TD>
<TD><a href="31_185.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">BORBA 
U UBOVIĆA DOLINI</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:18.0pt;line-height:
91%"><span lang="EN-GB">Sredinom januara 1944. godine, a posle povlačenja iz 
Banje Luke i borbi koje smo vodili oko Mrkonjića, našli smo se u 
severozapadnom delu Glamočkog polja, u selu Stekerovci. Zadatak našeg 1. 
bataljona je bio da ne dozvoli prodor neprijatelja iz pravca Hotkovaca ka 
Poljicu.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Pošto 
neprijatelj posle prvog neuspelog pokušaja, da preko Rora prodre ka Prekaji, 
nije ispoljavao veću aktivnost, to su naše jedinice otpočele sa noćnim 
napadima na njegove delove u pomenutom selu. Tako je noću 19/20. januara 1. 
bataljon izvršio napad na neprijatelja u selu Hotkovci, ali usled dobro 
organizovane odbrane snagama oko jednog nemačkog bataljona, taj napad nije 
uspeo.</span></p>
<p class="MsoNormal" style="text-indent:18.0pt;line-height:91%"><span lang="EN-GB">U 
toku ove noći 1. bataljon se povukao natrag u rejon sela Stekerovci i 
razmestio: štab bataljona, 1. četa, prateći i radni vod u zaseoku Šoboti; 2. 
i 3. četa u zaseoku Ubovići. Razmestivši se po kućama, umorni i prozebli 
borci su odmah zaspali. Za obezbeđenje 2. i 3. čete, u zaseoku Ubovići, sa 
pravca sela Hotkovci isturen je jedan vod 2. čete u rejon Tubanja (k. 1241) i 
jedna patrola u rejon k. 1155 radi kontroliranja prilaza zaseoku.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Međutim, 
neprijatelj u s. Hotkovci nije kao obično posle naših napada na njegova uporišta 
ostao pasivan, već je u toku noći krenuo za nama i do svanuća je neopaženo 
izbio u rejon k. 1155, koja dominira zaseokom Ubovići, gde su, ne sluteći ništa, 
spavali premoreni borci 2. i 3. čete.</span></p>
<p class="MsoNormal"><span lang="EN-GB">U zoru 20. januara dve drugarice iz 3. 
čete krenule su da smene patrolu i čim su izašle iz sela primetile su nemačke 
vojnike kako se od k. 1155 prebacuju za Kamene ograde iznad istočne ivice sela. 
One su odmah potrčale natrag i o tome obavestile komandira 3. čete. Međutim, 
istovremeno su i Nemci iz rejona k. 1155 otvorili mitraljesku vatru po kućama i 
otpočeli sa napadom na selo. Iznenađeni pucnjavom, bunovni borci su istrčali 
iz kuća i posle kraće pometnje otvorili vatru po najbližim neprijateljskim 
vojnicima. Zahvaljujući dobrom delovanju komandira 2. i 3. čete, jedinice su 
brzo uspele da se srede za odbranu, čime je bio osujećen pokušaj neprijatelja 
da ih uništi na spavanju.</span></p>
<p class="MsoNormal"><span lang="EN-GB">Posle kraćeg zastoja Nemci su ponovo 
pokušali da prodru u selo, ali su bili dočekani jakom puščanom i 
mitraljeskom vatrom i ručnim bombama. Neprijatelj je tada počeo da tuče selo 
minobacačkom vatrom ali, zahvaljujući dubokom snegu i našim zaklonima iza 
kamenih ograda, ta vatra nije bila efikasna tako da od nje nismo imali skoro 
nikakvih gubitaka.</span></p>
<p class="MsoNormal"><span lang="EN-GB">Kad ni na ovaj način nisu uspeli da 
upadnu u selo, a pošto su im pristigla pojačanja na smučkama, Nemci su 
preduzeli opkoljavanje sela sa istočne i zapadne strane. Istovremeno su 
orijentisali deo snaga prema Stekerovcima da bi onemogućili eventualnu pomoć 
koju nam je sa tog pravca mogla pružiti 1. četa. Našli smo se u veoma teškoj 
situaciji, jer smo sa tri strane bili opkoljeni, a jedini nezatvoreni prostor 
severnije od sela predstavljala je otvorena strma padina pokrivena dubokim 
snegom i izložena jakoj vatri neprijatelja. Pokušaj izvlačenja tim pravcem 
značio bi isto što i samoubistvo. Odlučiti se na proboj u pravcu Stekerovaca 
ili nekim drugim pravcem značilo je napustiti kamene zaklone, izaći na čist 
prostor pokriven snegom, izložiti se ubitačnoj vatri neprijatelja i pretrpeti 
velike gubitke. Ostala je jedina mogućnost — uporno se braniti, ne dozvoliti 
neprijatelju da upadne u selo i čekati pomoć 1. čete, ili nekog od ostalih 
bataljona naše brigade. U krajnjem slučaju, morali smo da se održimo do noći 
i onda krenuti u proboj iz okruženja.</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="EN-GB">Kada 
je štab bataljona čuo kod nas pucnjavu, smatrao je da se radi o prepadu neke 
manje četničke grupe, ali je, ipak, za svaki slučaj, naredio 1. četi da izađe 
u rejon k. 1140 i tamo posedne položaje. Kada se videlo da su 2. i 3. četu 
napale jake nemačke snage i da je kod njih situacija kritična, 1. četa je 
krenula u pomoć, ali je dočekana na brisanom prostoru jakom neprijateljskom 
vatrom i time sprečena da nam pomogne. Dejstvom 1. čete mi smo zaključili da 
će štab bataljona preduzeti sve da bi nam pomogao, što nam je dalo još više 
samopouzdanja i vere u uspešan ishod ove, za nas neočekivane i veoma teške 
borbe.</span></p>
<p class="MsoNormal" style="line-height:91%"><span lang="EN-GB">U toku dana 
Nemci su vršili stalan pritisak i nekoliko puta su uspevali manjim grupama 
dopreti do prvih kuća, ali snažnom vatrom naših boraca svaki put su bili 
odbijani i morali su se povlačiti u zaklone iza kamenih ograda.</span></p>
<p class="MsoNormal" style="line-height:91%"><span lang="EN-GB">Nastala je 
pomalo čudna situacija u kojoj Nemci nisu mogli upasti u selo, a ni mi 
preduzeti protivnapad, ili pak pokušati se nekako izvući. Vreme je sporo 
prolazilo, a time i dolazak noći. Mogućnosti za izvlačenje iz situacije u 
koju smo upali bile su nikakve. Borba je bila sve teža, tim pre što nam je i 
municija bila već pri kraju: puškomitraljesci su ostali sa oko 50, a strelci 
sa po 5—10 metaka. Zbog štednje municije naređeno je da se gađa samo onda 
kada je pogodak siguran.</span></p>
<p class="MsoNormal" style="line-height:91%"><span lang="EN-GB">Oko 15 časova 
naša se situacija znatno popravila. Stigao nam je u pomoć Italijanski bataljon 
naše brigade, koji je otvorio jaku minobacačku vatru po rejonu k. 1155, gde su 
bile i najjače snage neprijatelja. Ovo je kod Nemaca izazvalo izvesnu zabunu i 
osećajući se ugroženi s leđa, počeli su deo svojih snaga orijentisati za 
odbranu sa tog pravca, što je dalo mogućnosti i našoj 1. četi da krene u 
odlučan napad.</span></p>
<p class="MsoNormal" style="line-height:91%"><span lang="EN-GB">Uočivši da se 
situacija znatno menja u našu korist, komandiri 2. i 3. čete su uzviknuli: 
&quot;Juriš drugovi da im pokažemo šta su proleteri!&quot; — našto su svi 
borci pojurili prema k. 1155, ključnoj tačci i za nas i za neprijatelja. 
Zbunjeni iznenadnom minobacačkom vatrom i neočekivanim protivnapadom celog 1. 
bataljona, Nemci su zbačeni sa k. 1155 i otpočeli povlačenje. Posle 
odbacivanja neprijatelja, njegovo gonjenje preuzeo je Italijanski bataljon, a mi 
smo se počeli prikupljati na k. 1155, radosni što smo onemogućili 
neprijatelju da iz ove borbe izađe kao pobednik.</span></p>
<p class="MsoNormal" style="line-height:91%"><span lang="EN-GB">U takvom oduševljenju 
je Dušan Jovanić, jedan od najboljih puškomitraljezaca 2. čete, poveo našu 
poznatu pesmu:</span></p>
<p class="MsoNormal" style="line-height:91%"><span lang="EN-GB">&quot;Druže 
Tito mi ti se kunemo — da sa tvoga puta ne skrenemo&quot;, što smo svi 
prihvatili u jedan glas.</span></p>
<p class="MsoNormal" style="line-height:91%"><span lang="EN-GB">Posle stišavanja 
oduševljenja i prestanka pesme, neko je uzviknuo: &quot;Da vidimo drugovi koga 
nam nema&quot;. U tom momentu nastala je mučna tišina, a u srcima svakog od 
nas i teška tuga za palim drugovima. Bataljon je tog dana imao osetne gubitke: 
11 mrtvih i 9 ranjenih. Između ostalih, poginuli su: vodnik Janko Galin, puškomitraljezac 
Stevo Vržina, borac Đuro Slavonac (svi iz 2. čete), puškomitraljezac 
Predojević iz 3. čete i drugi čijih se imena ne sećam. Na strani 
neprijatelja ubijena su 2 oficira i 37 vojnika.<a style="mso-footnote-id:
ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a></span></p>
<p class="MsoNormal" style="text-indent:19.0pt;line-height:91%"><span lang="EN-GB">Što 
smo imali mnogo manje gubitaka od neprijatelja, u prvom redu treba zahvaliti 
snalažljivosti i hrabrosti komandira 2. i 3. čete, koji su uspeli da brzo 
srede svoje jedinice i organizuju odbranu, pokazujući primerom kako se treba držati 
u izuzetno teškoj situaciji. Svi su borci, kao i obično, sledili primer svojih 
starešina.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Božo KOVAČEVIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Podatak uzet iz Dnevnika brigade.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_183.htm"><b>Prethodni dokument</b></a></TD>
<TD><a href="31_185.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

