<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_152.htm"><b>Prethodni dokument</b></a></TD>
<TD><a href="31_154.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">JURIŠ 
NA ZENICU</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="DE" style="mso-ansi-language:DE">Kada 
smo 9. X 1943. prešli r. Lašvu, zatim put i železničku prugu, bili smo 
toliko umorni da se teško moglo produžiti dalje. Ali odmora nije bilo. Nije ga 
moglo ni biti jer Zenica je daleko, a u nju smo morali stići sledeće noći. 
Trebalo joj se primaći što bliže da bi iduće večeri na vreme stigli na 
zadatak.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Iako smo sve što bi nam smetalo, pa i komore, ostavili daleko iza nas, ipak 
je put bio vrlo naporan. Trebalo je pune tri noći provesti iz borbe u borbu 
(likvidacija neprijateljskih posada u Bili i Divjaku) da bi se tek primakli širem 
rejonu Zenice.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sela, sokaci, njive, ljudi gde prolazimo prvi put — sve nam je bilo 
nepoznato. Do tada partizani nisu vladali ovim terenom, pa su nas prvo 
posmatrali uplašenih očiju, a već za koji sat kasnije tako razdragano 
obletali oko nas, nastojeći da nas ugoste kao svoje najmilije. Bilo je i takvih 
koji su dolazili samo da nas vide, čuju kako govorimo, pa da odu zadovoljni. 
Saznajemo da je kroz neka obližnja sela ovde prošla jedna naša jedinica, ali 
je mnogi nisu čestito ni videli. A ni mi nemamo vremena za gledanje, jer nam se 
žuri.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U jednom smo selu čijeg se imena ne sećam. Stanovnici su muslimani, a od 
njih nema nikoga u partizanima. O nama su samo slušali i to od našeg 
neprijatelja, naravno samo najgore, pa su takvo mišljenje i imali. To nas je 
zabrinjavalo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Na ulazu u selo ostavljamo jednu desetinu, a na izlazu ka nekom omanjem uzvišenju 
šaljemo drugu sa puškomitraljezom kao obezbeđenje. Ceo bataljon je posedao u 
velikom šljiviku. Gladni smo. Kuhinje smo daleko ostavili pa smo orijentisani 
na ono što nam seljaci daju dobrovoljno. </span><span lang="EN-GB">Tražimo 
nekog od organa seoske vlasti. Otrčaše po Muktara, koji je već bio na putu ka 
voćnjaku u kome smo se odmarali. Muktar, stariji koštunjav čovek, sa belom 
bradom, približavao se dugim koracima šljiviku.</span></p>
<p class="MsoNormal" style="text-indent:18.0pt"><span lang="EN-GB">— Kakva 
hasna, gospodo — onako iz hoda, veli Muktar.</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Nema ovde gospode, druže, — rekoh Muktaru, koji se malo zabezeknu i usiljeno 
osmehnu. — Ko bi gospodu ovde doterao u ove vrleti? Mi smo partizani, narodna 
vojska, a ti si vlast. Doduše, tuđa vlast, ali sve to momentano nije mnogo važno, 
već nešto sporazumno.</span></p>
<p class="MsoNormal" style="line-height:91%"><span lang="EN-GB">— Ako se može, 
a sve se može—prekide me Muktar.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
</span><span lang="DE" style="mso-ansi-language:DE">— Sve što zatražite vaše 
je. Znam ja šta je vojska.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Očito da Muktar nije pravio razliku između vojske pa čija bila da bila, 
sve su one za njega jednake. To nam baš ne bi po volji, pa zato ukratko 
objasnismo Muktaru ko smo i koga predstavljamo. Muktar i grupa okupljenih domaćina 
pažljivo su nas saslušali. Na kraju, zamolismo Muktara da nam obezbedi za ručak 
malo šljiva, hleba a moglo bi i sira ako ima. Tek toliko da se nešto stavi u 
stomak. Naš postupak prema njemu kao da ga iznenadi.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
E, dina mi, vaku vojsku za života ne viđo! Sijedi u šljivaru, a moli za šljive, 
a zna se od uvijek šta je alahovo to i vojničko, — veli Muktar.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="EN-GB">— 
Ne, ne, druže, to ne važi za partizane. Oni zato i pobeđuju što ne liče na 
vojske koje ti poznaješ — dobaci mu neko od drugova iz grupe.</span></p>
<p class="MsoNormal" style="text-indent:17.0pt;line-height:91%"><span lang="EN-GB">Muktar 
skoči sa zemlje kao mladić i bez reči pojuri ka centru sela. Mi ga upitasmo 
šta će uraditi, jer se nama žuri, a on će onako iz hoda, ne okrećući ni 
glavu nama.</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Ma bolan, klati sve živo i peći, kad ste nam takvi! Znali smo mi tu 
&quot;politiku&quot; i nismo strahovali od &quot;pokolja&quot;, ali smo bili 
sigurni da će nešto i pripremiti. </span><span lang="EN-GB">Kada smo se 
odmorili i ručali, krenuli smo dalje. Seljaci, na čelu sa Muktarom, pratili su 
nas daleko van sela. Čudili su se našem odnosu prema njima, govoreći da 
ovakvu vojsku nisu nikad gledali.</span></p>
<p class="MsoNormal"><b><span lang="EN-GB" style="font-size:10.0pt;mso-bidi-font-size:
12.0pt">&nbsp;<o:p>
</o:p>
</span></b></p>
<p class="MsoNormal"><b><span lang="DE" style="font-size:10.0pt;mso-bidi-font-size:
12.0pt;mso-ansi-language:DE">Razgovor sa zarobljenikom<o:p>
</o:p>
</span></b></p>
<p class="MsoNormal" style="margin-top:7.0pt;text-indent:17.0pt;line-height:91%"><span lang="DE" style="mso-ansi-language:DE">Pozna 
noć 10. X uhvatila nas je na domaku nepoznatog sela, na putu od Lašve prema 
Zenici. Lavež pasa objavljivao je naš ulazak u selo. Isturili smo patrole na 
prilaze selu. To je<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">poslednje</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">selo</span><span lang="DE" style="mso-ansi-language:HR"> </span><span lang="DE" style="mso-ansi-language:DE">iz</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">koga</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">slede</span><span lang="HR" style="mso-ansi-language:HR">ć</span><span lang="DE" style="mso-ansi-language:DE">e</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">no</span><span lang="HR" style="mso-ansi-language:HR">ć</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">treba</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">krenuti</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">na</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Zenicu</span><span lang="HR" style="mso-ansi-language:
HR">. </span><span lang="DE" style="mso-ansi-language:DE">Selo</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">se</span><span lang="DE" style="mso-ansi-language:HR"> </span><span lang="DE" style="mso-ansi-language:DE">mora</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">blokirati</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">da</span><span lang="DE" style="mso-ansi-language:HR"> </span><span lang="DE" style="mso-ansi-language:DE">se</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">u</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Zenici</span><span lang="DE" style="mso-ansi-language:HR"> </span><span lang="DE" style="mso-ansi-language:DE">ne</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">otkrije</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">na</span><span lang="HR" style="mso-ansi-language:HR">š</span><span lang="DE" style="mso-ansi-language:DE">e</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">prisustvo</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">U</span><span lang="DE" style="mso-ansi-language:HR"> </span><span lang="DE" style="mso-ansi-language:DE">njemu</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">verovatno</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">ima</span><span lang="DE" style="mso-ansi-language:HR"> </span><span lang="DE" style="mso-ansi-language:DE">radnika</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">koji</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">rade</span><span lang="DE" style="mso-ansi-language:HR"> </span><span lang="DE" style="mso-ansi-language:DE">u</span><span lang="HR" style="mso-ansi-language:
HR"> ž</span><span lang="DE" style="mso-ansi-language:DE">elezari</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">rudniku</span><span lang="DE" style="mso-ansi-language:HR"> </span><span lang="DE" style="mso-ansi-language:DE">i</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">na</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">drugim</span><span lang="DE" style="mso-ansi-language:HR"> </span><span lang="DE" style="mso-ansi-language:DE">objektima</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">u</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Zenici</span><span lang="HR" style="mso-ansi-language:
HR">.<o:p>
</o:p>
</span></p>
<p class="MsoNormal"><span lang="EN-GB">Od samog ulaza u selo raspoređujemo 
borce po pojatama. Psi laju, ali u selu se niko živ ne pojavljuje. U najvećoj 
tišini borci se razmeštaju za odmor, ali u kuće niko ne zalazi. Samo se štab 
bataljona razmestio u jednu oveću kuću na sredini sela. S nama je i 
domobranski rezervni oficir, kaže da je inženjer, koga smo zarobili u mlinu 
kod Han-Bile na r. Lašvi gde je poslat od direktora da popravi mlin koga su naši 
onesposobili. Vrlo se čudno ponašao. Jednostavno, pravio se &quot;lud&quot;: 
ljutio se, što smo ga omeli da ne izvrši zapovest direktorovu, dodajući: 
&quot;Zaboga, šta će mi ovaj sutra reći? Razumite me, gospodo, vi ste 
vojnici, zapovjed mora biti izvršena&quot;. Tek kad smo ga vezali nekom žicom 
da ne pobegne, on će zaprepašćeno: &quot;Pa zar mene, časnika, vezati? </span><span lang="DE" style="mso-ansi-language:DE">Kojim 
pravom, molim! A direktor ...?&quot;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Rekli smo mu 
da se ne sekira, jer da ćemo ga mi sledeće noći ispričati kod direktora, 
uveravajući ga da će direktor biti suspendovan. Tako smo do kasno u noć 
vodili nevažan razgovor sa zarobljenikom koji se nikako nije mogao pomiriti sa 
tom sudbinom.<o:p>
</o:p>
</span></p>
<p class="MsoNormal"><span lang="EN-GB">U rano praskozorje 10. X naši borci su 
se nečujno izvlačili iz pojata. Okupljali su se u grupice, očekujući neko 
saopštenje. </span><span lang="DE" style="mso-ansi-language:DE">Na sredini sela 
došlo je do gužve. Borci su se u većem broju okupljali u gomilu, a potom oveća 
grupa krenula je ka štabu bataljona, sa jednim nemačkim vojnikom ispred sebe. </span><span lang="EN-GB">Pitamo, 
šta se dogodilo. Borci nam objašnjavaju kako su noćas celu noć s njima u 
pojati spavali i vojnici &quot;Vražije divizije&quot;, dobrovoljci sa istočnog 
fronta. Sada se nalaze u nekoj od jedinica te divizije u Zenici, pa došli da 
provedu nekoliko dana u ovom selu kod svojih. Celu noć su kažu, spavali sa 
nama u senu a da nismo ni znali za njih. &quot;Jutros, kada smo se razbudili i 
izašli pred pojatu, spazili smo ih među nama. Imamo slične uniforme, pa ih 
nismo ni osetili. Kada su oni primetili ko smo, počeli su da beže. </span><span lang="DE" style="mso-ansi-language:DE">Jedva 
smo uspjeli jednog da uhvatimo&quot;. Od njega smo saznali nešto više o stanju 
u Zenici nego što smo doznali od inženjera, pogotovo od naše obaveštajne službe.<o:p>
</o:p>
</span></p>
<p class="MsoNormal"><b><span lang="DE" style="font-size:10.0pt;mso-bidi-font-size:
12.0pt;mso-ansi-language:DE">&nbsp;<o:p>
</o:p>
</span></b></p>
<p class="MsoNormal"><b><span lang="DE" style="font-size:10.0pt;mso-bidi-font-size:
12.0pt;mso-ansi-language:DE">Nemci su nas otkrili<o:p>
</o:p>
</span></b></p>
<p class="MsoNormal" style="margin-top:8.0pt;line-height:91%"><span lang="DE" style="mso-ansi-language:DE">Ceo 
dan proveli smo u pripremama za napad na Zenicu, prema kojoj smo isturili deo 
snaga radi obezbeđenja. </span><span lang="EN-GB">Negde oko 15 časova 10. X iz 
pravca Zenice pojavila se jedna nemačka kolona. Seljaci su nam rekli da se 
Nemci retko tako pojavljuju, pa smo zaključili da nešto nije u redu. </span><span lang="DE" style="mso-ansi-language:
DE">Neko je morao otkriti naše prisustvo u selu. Posumnjali smo u odbegle 
SS-ovce pa i u neke seljake, ali ne vredi nam da sada sprovodimo bilo kakvu 
istragu. Nemačka kolona se sve više približavala našim položajima. Išli su 
slobodno, kao da im ne preti nikakva opasnost. Snaga imamo dovoljno da se sa 
njima brzo obračunavamo. </span><span lang="EN-GB">Tu pored nas drže položaje 
i delovi našeg 1. bataljona.</span></p>
<p class="MsoNormal" style="line-height:91%"><span lang="EN-GB">Nemaca nije bilo 
mnogo, jedva jedna četa. Kada su prišli bliže, naši su otvorili jaku 
iznenadnu vatru a potom prešli na juriš. </span><span lang="DE" style="mso-ansi-language:
DE">Nemci su se razbežali. Svega jedna grupa sa oficirom uspela je da se 
zabarikadira u jednu kuću odakle je pružala žilav otpor. Iz nje su izletale 
ručne bombe. Otpor je prestao tek kada su naši zapalili kuću u kojoj je 
izgoreo i oficir. Ubijeno je svega 6 a jedan je uhvaćen živ, dok se veći broj 
izvukao u pravcu Zenice. Naši su imali 2 ranjena druga, dok je 1 poginuo. Uhvaćen 
je i njegov vodič, radnik iz sela u kome smo se odmarali. On je u toku noći, 
kada je saznao za naš dolazak u selo, otišao da obavesti Nemce. Mislili su da 
se radi o nekoj partizanskoj grupici, pa su poslali samo jednu četu da nas 
pohvata. Naš doček iz zasede zbunio ih je. Ko zna šta će noćas ispričati 
kada onako izranjavljeni stignu u Zenicu, bez komandira koji je ostao mrtav na 
mestu borbe.<o:p>
</o:p>
</span></p>
<p class="MsoNormal" style="margin-top:3.0pt"><span lang="DE" style="mso-ansi-language:
DE">Bili smo svesni činjenice da više nema iznenađenja.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Noćas 
će nas spremno čekati na prilazima Zenici. I četnika ima u neposrednoj 
okolini, koji su takođe čuli za naš dolazak. Moraćemo se dobro obezbediti s 
leđa, prokomentarisali smo u štabu bataljona.<o:p>
</o:p>
</span></p>
<p class="MsoNormal" style="margin-top:2.0pt;text-indent:17.0pt;line-height:91%"><span lang="DE" style="mso-ansi-language:DE">Zarobljeni 
Nemac žali se da su im rekli da se u selu nalazi grupica partizana i da je 
treba likvidirati, kada sada &quot;eto šta bi s nama. Ni sam ne znam kako me 
tako na brzinu uhvatiše vaši vojnici. Mene sada interesuje moja sudbina?&quot; 
— pita naš Švaba. Rečeno mu je da se kasno setio da i o tome razmišlja.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Poćićeš 
u našu višu komandu, a oni će ti reći i za tvoju sudbinu—odgovorili smo mu 
jedino što smo mogli.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Nismo imali više 
šta da čekamo već smo odmah kreni prema gradu. Napad je bio naređen tačno 
za 22 časa 10. X, do Zenice je ipak još daleko. Vodič nas je doveo sat pre početka 
napada tačno do prvih bunkera i rovova na putu Sarajevo — Zenica. Seli smo 
kraj puta da bismo utrošili vreme...Na železničkoj stanici čuje se lupa 
vagona, pištaljka skretničara, pisak lokomotiva koje dakću pod teretom. </span><span lang="EN-GB">Niko 
i ne pomišlja šta mu ova noć nosi. </span><span lang="DE" style="mso-ansi-language:DE">Bataljon, 
neometan niotkoga, ulazi duboko u grad. Iznenađuje nas što ne nailazimo na 
otpor.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ubeđeni smo da su Nemci koje smo danas razbili na prilazu Zenici celu stvar 
zataškali, jer ih je sramota od ustaša da ih je rasterala &quot;grupica 
partizana&quot;, i tako pretukla da su se brže vratili no što su pošli u 
&quot;čišćenje&quot;. Naš bataljon sve dublje zalazi u grad. Tu i tamo na 
spoljnjem obezbeđenju čuje se ono vojničko: &quot;Stoj! </span><span lang="EN-GB">Ko 
ide?&quot;. Čuje se i po koji pucanj, pa opet tišina. Još uvek nas čudi 
otkuda takva nebudnost. Sigurno da nisu mogli ni pomisliti da će partizani zaći 
tako duboko u njihovu pozadinu, sa namerom da napadnu čak i Zenicu. To se do 
sada za više od dve godine rata nije desilo, čak ni kada je u njoj bilo daleko 
manje snaga. A ovoga puta su tu i delovi &quot;Vražije divizije&quot;, što se 
u svakom slučaju povećava sigurnost u gradu. Zato ne spava industrijski deo 
grada, dok sve ostalo, uključujući i vojsku, spava i to reklo bi se kao nekada 
u ona mirnodopska vremena.</span></p>
<p class="MsoNormal" style="margin-top:2.0pt;text-indent:17.0pt;line-height:91%"><span lang="EN-GB">Prvi 
neprijateljski zarobljenik u gradu bio je gradski policajac koga smo uhvatili na 
ulici i koji nas je upoznao da u bivšem sokolskom domu spava satnija domobrana. 
&quot;Kako da Vas nisu opazili?&quot; — začuđeno pita policajac. Tek tada 
nas je u gradu dočekala jaka vatra. Čuo se i početak napada ostalih naših 
bataljona.</span></p>
<p class="FR1"><span lang="HR">Telefonski razgovor</span></p>
<p class="MsoNormal" style="margin-top:9.0pt;text-indent:17.0pt;line-height:91%"><span lang="EN-GB">Sa 
grupom drugova, u kojoj su bili Milorad Bosnić i Svetko Mandić, upao sam u žandarmerijsku 
stanicu iz koje su žandarmi pobegli. </span><span lang="DE" style="mso-ansi-language:DE">U 
komandirovoj kancelariji gorelo je svetlo. Na stolu telefon, a na zidu šema sa 
glavnim utvrđenjima u gradu i spisak korespondenata sa brojevima telefona. Na 
početku spiska je Sarajevo, komanda odbrane grada. </span><span lang="EN-GB">Brzo 
sam se snašao i od centrale žurno tražio Sarajevo. Vezu dobijam odmah. </span><span lang="DE" style="mso-ansi-language:DE">Javlja 
mi se dežurni časnik. </span><span lang="EN-GB">Ja tražim komandanta, a on me 
pita za razlog. </span><span lang="DE" style="mso-ansi-language:DE">Kada sam mu 
objasnio &quot;da su nas napali partizani&quot; i &quot;da nam je nužna hitna 
pomoć&quot;, on je drsko odgovorio:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Vi ste čudni! 
Kakva pomoć! Branite se kako umete ...&quot;, i spusti slušalicu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Mi smo inače 
računali da nam otuda preti opasnost zbog moguće neprijateljske intervencije 
vozom, zato smo našu 3. četu odredili da zaposedne položaje na tom pravcu. 
Sada nam je situacija ipak nešto jasnija. Punih desetak minuta vodio sam 
telefonske razgovore sa raznim korespondentima u gradu. Domobran u centrali 
davao je besprekorno vezu. </span><span lang="EN-GB">Jedno uporište kod mosta 
dva puta sam zvao. Naređivao sam da se posada odmah povuče u grad radi novog 
zadatka, ali me ustaški vojnik nije hteo poslušati. Upravo se radilo o uporištu 
koje su napadale snage jednog od naših bataljona, a koje je davalo žilav 
otpor.</span></p>
<p class="MsoNormal"><span lang="EN-GB">Naš bataljon je prodro duboko u grad i 
to vrlo brzo. Prva četa privlačila se sokolskom domu. Odnekud je pre nje tuda 
naišao četni kurir. Pred sobom je video stražara. Opalio je jedan metak i dva 
stražara koja su stajala jedan pozadi drugog pala su mrtva. Videći to, kurir 
je otrčao i obavestio komandira čete Branka Damjanovića koji je jurnuo u dom. 
Sa njim je pošla i grupa drugova, Milan Đukić, zamenik komesara bataljona i 
ja.</span></p>
<p class="MsoNormal"><span lang="EN-GB">U velikoj fiskulturnoj sali ležala je 
kompletna četa domobrana sa oficirima. Vrlo interesantan prizor. Borba se vodi 
u gradu, a oni spavaju! Još sa vrata doma Branko je gromkim glasom uzviknuo: 
&quot;Predajte se!&quot; Domobrani su poskakali, dižući ruke uvis. Oficiri 
isto tako. Naredili smo im da uzmu oružje i opremu i da odmah izađu u stroj 
ispred doma. Za svega nekoliko minuta, ispred nas je stajala postrojena satnija 
domobrana sa 3 oficira. Napolju mesečina, pa ih vrlo lepo vidimo. </span><span lang="DE" style="mso-ansi-language:DE">Upućujemo 
im nekoliko reči. Oružje im nismo oduzeli, iz čega treba da zaključe da će 
se prema njima najbolje postupati. I dok je razgovor sa zarobljenim domobranima 
bio još u toku, Zenica je blesnula u takvom svetlu, koje je nadvladalo svetlo 
Meseca, a potom se razlegla snažna eksplozija. Odmah zatim nizale su se druge 
eksplozije. Prva eksplozija unela je zabunu među postrojene zarobljenike. Cela 
satnija ležala je na zemlji, a neki su iz straha počeli da pucaju. Razleteli 
smo se oko njih uz povike da prekinu vatru i da ustanu. Komandir satnije, 
domobranski kapetan, iskoristio je gužvu i pobegao. Dva kurira odveli su 
satniju u selo iznad Zenice, u kome se nalazio štah brigade.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada je prva snažna eksplozija potresla Zenicu, od koje su popucali zidovi 
mnogih obližnjih zgrada, prozori i izlozi u gradu, znali smo da su instalacije 
i najosetljiviji uređaji železare, koja je sve do malopre (10. oktobra 1943. 
godine) radila za nemačku vojnu industriju — odleteli u vazduh. Kako je to 
izgledalo, čuli smo još u toku noći od nekih boraca i rukovodilaca 3. 
bataljona. Radnici su ih zbunjeno gledali, neće da napuste radna mesta u 
prostorijama železare, a partizani čekaju sa džakovima eksploziva.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Šta ćemo 
sutra? Od čega ćemo živeti? — bile su izjave mnogih.</span></p>
<p class="MsoNormal" style="line-height:91%"><span lang="EN-GB">Naređeno im je 
da napuste radna mesta, ali oni nastavljaju sa radom i ne obazirući se na naređenje 
partizana, smatrajući da oni nisu merodavni da prekinu rad u železari. 
&quot;Uzalud su bila naša objašnjenja, ubeđivanja&quot; — kaže Jovo Puzić. 
— &quot;Borci su donosili sanduke i džakove eksploziva kod čvornih mesta u 
železari i pripremali je za rušenje, a radnici su normalno radili i objašnjavali 
se, molili.&quot;</span></p>
<p class="MsoNormal" style="line-height:91%"><span lang="EN-GB">Sve je to ipak 
bilo uzalud. Partizani su brzo stavljali eksploziv i pripremali se za paljenje 
štapina. Izdato je poslednje naređenje da se napusti rejon železare. Videći 
da ovde nema šale, radnici su prikupljali svoje stvari, napuštali halu, a neki 
i priskočili u pomoć našim minerima. Partizani su ih upućivali na otvorene 
magacine prepune civilnih odela i druge opreme u gradu. Za nekoliko trenutaka 
odjekivale su snažne eksplozije. Železara, sa svim postrojenjima i okolnim 
zgradama, obavijena je plamenom.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U rudniku je bila ista priča kao i sa železarom. Rudari neće da iziđu iz 
jame, a našima se žuri jer nama nije krajnji cilj držati oslobođeni grad. Ni 
snaga nismo imali dovoljno za takav zadatak. Cilj nam je bio porušiti železaru, 
rudnik, električnu centralu koja proizvodi struju za Zenicu, Kakanj i Vareš, 
porušiti železnički most na Bosni, železničku stanicu sa voznim parkom, 
skladište benzina, zauzeti kaznionu prepunu taoca i kažnjenika i osloboditi 
ih.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naš 4. bataljon zagazio je duboko u grad. Zauzeli smo železničku stanicu 
koja se nalazila na drugom kraju grada, ali lokomotive još ne prestaju da pište 
i dahću pod teretom. </span><span lang="EN-GB">Manevarke dovlače i odvlače 
pune i prazne vagone. </span><span lang="DE" style="mso-ansi-language:DE">Radi 
se kao da se u gradu ništa ne događa. Prekidamo posao. Činovnike i železničare 
šaljemo kući da se odmaraju. Železničku stanicu<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">mi preuzimamo, sipamo ulje i benzin, palimo lokomotive, vagone, magacine i 
samu stanicu. 27 lokomotiva gore kao baklje, a one što su pod parom već lete u 
vazduh usled eksplozije.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Već više od jednog sata u zeničkoj kotlarnici smenjuju se eksplozije, 
sustižu jedna drugu, neka snažnije neka slabije — sve tutnji, okolna brda 
odjekuju. Na redu je benzinsko skladište. Zabranjujemo paljenje šibicom da ne 
bi nastradali borci. Mitraljezom je bezopasnije. Nekoliko rafala i plamen je 
obavio skladište. Stubovi crnog dima uzdižu se visoko u vazduh, zatim šuštanje 
i onda snažne eksplozije. Burad su letela visoko u vazduh, a odozgo su padali 
komadi sagorelog pleha.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ne pamtim, otkako je počeo rat, da nam je ikada ranije bilo koja akcija 
toliko uspela kao ova u Zenici. Sve nam je išlo od ruke, čak i iznad svakog očekivanja. 
</span><span lang="EN-GB">To, čini mi se,<i> </i>oseća svaki borac i starešina. 
Niko ne stoji na mestu. Svako nešto radi, juri više stihijno nego planski, jer 
plana koji bi sve to predvideo, regulisao i obezbedio, nije ni moglo biti. Svako 
je radio više po svojoj inicijativi nego po naređenjima starešina koje fizički 
nisu stizale da obiđu položaje bataljona.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Na drugom kraju grada letela je u vazduh električna centrala. Turbine su 
stale, sijalice se pogasile. Zenica je sada veličanstveno svetlila od 
eksplozija.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Pronašli smo i 
nemački vozni park. Mnogo kamiona potpuno spremnih za pokret, za intervenciju 
snaga &quot;Vražije divizije&quot;. U njima suva hrana, šatorska krila, puške 
vezane na svojim ležištima u kabinama. </span><span lang="DE" style="mso-ansi-language:
DE">Znamo da ih ne možemo koristiti, zato ih palimo. Zenica svetli, brda 
odjekuju, a partizani se vesele.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bio je tek jedan sat posle pola noći kada smo već obavili glavne poslove u 
Zenici. Držao se još samo železnički most na Bosni pred 2. bataljonom i 
kazniona pred 1. bataljonom, koje grčevito brane Nemci i Čerkezi. Naši su 
upali u prve rovove, ali dalje se bez velikih žrtava nije moglo. Zarobljena su 
tri Čerkeza. &quot;Žilavo su se borili&quot; — pričali su nam kasnije 
drugovi iz 1. bataljona. A kada su ih naši doveli u štab bataljona izvinjavali 
su se: nisu, eto, znali da su to partizani, plakali su.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada smo uglavnom završili naš zadatak, krenuli smo sa kurirom prema r. 
Bosni. </span><span lang="EN-GB">Posmatramo kako poneki domobran ili žandarm 
preskače preko ulice i beži od nas. Iza ćoška jedne ulice umalo se ne 
sudarismo sa jednim starijim debelim žandarmom. </span><span lang="DE" style="mso-ansi-language:
DE">Naređujemo mu da baci pušku. On okleva.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Izvukoh zatvarač, dadoh ga kuriru, a njemu ponovo naredih da baci pušku i 
kapu i da beži kući. </span><span lang="EN-GB">On to i uradi i iščeze u u noći.</span></p>
<p class="MsoNormal" style="line-height:91%"><span lang="EN-GB">Došli smo pred 
konjušnicu. </span><span lang="DE" style="mso-ansi-language:DE">Na uglu je 
stajao stražar. Idemo prema njemu. On ćuti, stoji, kao da se u gradu ništa ne 
događa. Gleda nas potpuno hladnokrvno. </span><span lang="EN-GB">Pitamo šta on 
tu radi.</span></p>
<p class="MsoNormal" style="text-indent:17.0pt"><span lang="DE" style="mso-ansi-language:
DE">— Čuvam konje — reče domobran.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Naredismo 
mu da izvede dva najbolja konja, jer smo mislili i o poklonu za Ćupa. </span><span lang="EN-GB">Domobran 
i ne haje<i>,</i> ćuti kao kip. </span><span lang="DE" style="mso-ansi-language:DE">Ni 
puške nema. Povukosmo ga u štalu, a on u plač, ponavljajući ko zna koliko 
puta: &quot;Ja čuvam, da sačuvam&quot;. Uđosmo u štalu i izvedosmo dva dobra 
konja, pojahasmo ih i u galopu uputismo se prema železničkoj stanici, ka našima. 
Tek kada je svanulo zaprepastio sam se kakvu sam ragu odabrao iz pune štale 
konja. A Ćupovom zekanu nije bilo ravnog u brigadi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Našli smo se u pravom čudu — pričali su nam kuriri koji su u toku 
noći sprovodili četu zarobljenih domobrana kroz šumarke prema selu udaljenom 
nekoliko kilometara od Zenice. — Nas dvojica smo: jedan na čelu, drugi na začelju 
kolone. Noć je, a kolona se otegla. Pozadi, u Zenici, kao u paklu; krklja, 
gori, na sve strane se ori. Jezivo je bilo pogledati u tom pravcu. Domobrani 
zaplašeni, ćute i jedva se miču. Na okolnim brdima čuje se neka galama. 
Pitamo ko je. Sa brda u pravcu nas odjeknuše pucnji. Mi zastadosmo. Domobrani 
počeli da beže po grmovima. Mi vičemo, u kolonu i napred. Mesečina je pa se 
sve vidi. </span><span lang="EN-GB">Opet pucanj. Bi nam jasno da su to četnici. 
</span><span lang="DE" style="mso-ansi-language:DE">I tek tada strah nas je 
obuzeo. </span><span lang="EN-GB">Ispred nas četnici, a među nama domobrani i 
to svi naoružani a nas dvojica, mogu s nama raditi šta hoće. Ali, ipak kuraži 
nas što se događa dole u Zenici i ne obzirući se ni na šta, krećemo 
samouvereno napred. Uz put glasno vičemo: &quot;Tišina, tišina&quot;, da 
bismo time zaplašili grupice četnika koje su bežale ispred nas.</span></p>
<p class="MsoNormal" style="line-height:91%"><span lang="EN-GB">A šta je zabeleženo 
u operacijskom dnevniku 3. krajiške proleterske brigade 10. oktobra 1943. 
godine?</span></p>
<p class="MsoNormal" style="line-height:91%"><span lang="EN-GB">&quot;Nakon dva 
i po sata borbe u Zenici, celi industrijski deo grada bio je u našim rukama. 
Uništena su sva fabrička postrojenja, visoke peći, rudnici, električna 
centrala, 27 lokomotiva i 150 vagona, magacini sa spremom, skladište benzina, 
železnička i žandarmerijska stanica kao i sva motorna vozila.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal"><span lang="EN-GB">Ubijeno</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="HR" style="mso-ansi-language:HR"> 
— š</span><span lang="EN-GB">to</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">provereno</span><span lang="HR" style="mso-ansi-language:HR"> 
— 90 </span><span lang="EN-GB">Nemaca</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">legionara</span><span lang="EN-GB" style="mso-ansi-language:HR"> 
</span><span lang="EN-GB">iz</span><span lang="HR" style="mso-ansi-language:HR"> 
&quot;</span><span lang="EN-GB">Vra</span><span lang="HR" style="mso-ansi-language:HR">ž</span><span lang="EN-GB">ije</span><span lang="EN-GB" style="mso-ansi-language:HR"> 
</span><span lang="EN-GB">divizije</span><span lang="HR" style="mso-ansi-language:HR">&quot;, 
</span><span lang="EN-GB">a</span><span lang="EN-GB" style="mso-ansi-language:HR"> 
</span><span lang="EN-GB">zarobljeno</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="HR" style="mso-ansi-language:HR"> 
70 </span><span lang="EN-GB">domobrana</span><span lang="HR" style="mso-ansi-language:HR">, 
3 Č</span><span lang="EN-GB">erkeza</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">jedan</span><span lang="EN-GB" style="mso-ansi-language:HR"> 
</span><span lang="EN-GB">Rus</span><span lang="HR" style="mso-ansi-language:HR"> 
— </span><span lang="EN-GB">Moskovljanin</span><span lang="HR" style="mso-ansi-language:HR">. 
</span><span lang="EN-GB">Zaplenjeno</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">preko</span><span lang="HR" style="mso-ansi-language:HR"> 
100 </span><span lang="EN-GB">pu</span><span lang="HR" style="mso-ansi-language:HR">š</span><span lang="EN-GB">aka</span><span lang="HR" style="mso-ansi-language:HR">, 
6 &quot;š</span><span lang="EN-GB">araca</span><span lang="HR" style="mso-ansi-language:HR">&quot;, 
2 </span><span lang="EN-GB">pu</span><span lang="HR" style="mso-ansi-language:HR">š</span><span lang="EN-GB">komitraljeza</span><span lang="HR" style="mso-ansi-language:HR"> 
(&quot;</span><span lang="EN-GB">zbrojovke</span><span lang="HR" style="mso-ansi-language:HR">&quot;), 
</span><span lang="EN-GB">a</span><span lang="EN-GB" style="mso-ansi-language:HR"> 
</span><span lang="EN-GB">municije</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">bombi</span><span lang="EN-GB" style="mso-ansi-language:HR"> 
</span><span lang="EN-GB">koliko</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">brigada</span><span lang="EN-GB" style="mso-ansi-language:HR"> 
</span><span lang="EN-GB">mogla</span><span lang="EN-GB" style="mso-ansi-language:HR"> 
</span><span lang="EN-GB">poneti</span><span lang="HR" style="mso-ansi-language:HR">.<o:p>
</o:p>
</span></p>
<p class="MsoNormal"><span lang="EN-GB">U</span><span lang="EN-GB" style="mso-ansi-language:
HR"> </span><span lang="EN-GB">toku</span><span lang="EN-GB" style="mso-ansi-language:
HR"> </span><span lang="EN-GB">borbi</span><span lang="EN-GB" style="mso-ansi-language:
HR"> </span><span lang="EN-GB">od</span><span lang="EN-GB" style="mso-ansi-language:
HR"> </span><span lang="EN-GB">prelaska</span><span lang="EN-GB" style="mso-ansi-language:
HR"> </span><span lang="EN-GB">r</span><span lang="HR" style="mso-ansi-language:
HR">. </span><span lang="EN-GB">La</span><span lang="HR" style="mso-ansi-language:
HR">š</span><span lang="EN-GB">ve</span><span lang="EN-GB" style="mso-ansi-language:
HR"> </span><span lang="EN-GB">do</span><span lang="EN-GB" style="mso-ansi-language:
HR"> </span><span lang="EN-GB">Zenice</span><span lang="EN-GB" style="mso-ansi-language:
HR"> </span><span lang="EN-GB">i</span><span lang="EN-GB" style="mso-ansi-language:
HR"> </span><span lang="EN-GB">na</span><span lang="EN-GB" style="mso-ansi-language:
HR"> </span><span lang="EN-GB">Zenici</span><span lang="EN-GB" style="mso-ansi-language:
HR"> </span><span lang="EN-GB">imali</span><span lang="EN-GB" style="mso-ansi-language:
HR"> </span><span lang="EN-GB">smo</span><span lang="HR" style="mso-ansi-language:
HR"> 5 </span><span lang="EN-GB">mrtvih</span><span lang="HR" style="mso-ansi-language:
HR">, 8 </span><span lang="EN-GB">ranjenih</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="HR" style="mso-ansi-language:HR"> 
4 </span><span lang="EN-GB">nestala</span><span lang="HR" style="mso-ansi-language:HR">, 
</span><span lang="EN-GB">me</span><span lang="HR" style="mso-ansi-language:HR">đ</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">kojima</span><span lang="EN-GB" style="mso-ansi-language:HR"> 
</span><span lang="EN-GB">politkomesar</span><span lang="HR" style="mso-ansi-language:HR"> 
č</span><span lang="EN-GB">ete</span><span lang="HR" style="mso-ansi-language:HR"> 
(</span><span lang="EN-GB">odse</span><span lang="HR" style="mso-ansi-language:HR">č</span><span lang="EN-GB">eni</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">gradu</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">verovatno</span><span lang="EN-GB" style="mso-ansi-language:HR"> 
</span><span lang="EN-GB">poginuli</span><span lang="HR" style="mso-ansi-language:HR">). 
</span><span lang="EN-GB">Železnički most i kazniona jedino su ostali neporušeni. 
Naknadno se doznalo da je broj mrtvih i ranjenih neprijateljskih vojnika bio 
mnogo veći nego što smo mi ustanovili.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Ljubiša ĆURGUS</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Muktar — seoski starešina (turc.)<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_152.htm"><b>Prethodni dokument</b></a></TD>
<TD><a href="31_154.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

