<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_44.htm"><b>Prethodni dokument</b></a></TD>
<TD><a href="46_46.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading31" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark31"><span lang="HR" style="mso-fareast-language:HR">Napad 
na Veliku Pisanicu</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">U Velikoj Pisanici nalazila se ojačana satnija 2. 
bojne 1. gorskog zdruga sa oko 200 dobro naoružanih legionara i domobrana.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a> 
Odbrana se oslanjala na rovove i bunkere i školsku zgradu u centru sela, a 
otporne tačke bile su uključene u čvor neprijateljeve odbrane. U napadu na 
Veliku Pisanicu učestvovala su 3 bataljona: 2 bataljona 12. slavonske NOU 
brigade i 1 bataljon 17. slavonske NOU brigade. Na osiguranju napada od 
Bjelovara, Gornje Kovačice i Velikog Grđevca, nalazilo se 6 bataljona, a jedan 
bataljon 16. slavonske brigade nalazio se u divizijskoj rezervi. Napad na Veliku 
Pisanicu počeo je 19. februara u 22 sata.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Prvi bataljon 12. slavonske brigade, ojačan teškim 
mitraljezom, napadao je sa dvije čete na bunkere koji su se nalazili oko 
pravoslavne crkve. Zbog udaljenosti od mjesta koncentracije do polaznog položaja 
za napad, bataljon je zakasnio oko 20 minuta.<sup>356</sup> Ali, to nije bila 
smetnja jer je bataljon izvršio dobijeni zadatak. Jedna četa 1. bataljona 
upotrebljena je za ojačanje 2. bataljona koji se nalazio na osiguranju prema 
Velikom Grđevcu. U toku borbe 1. bataljon utrošio je 1.800 metaka i 6 ručnih 
bombi, a imao je 4 ranjena borca. Na otporne tačke u centru sela, oko školske 
zgrade i crkve gdje se nalazio čvor neprijateljeve odbrane, napadao je 3. 
bataljon 12. brigade. Zbog udaljenosti od mjesta koncentracije do polaznog položaja, 
i 3. bataljon počeo je napad sa zakašnjenjem od 20 minuta. Prva i 3. četa 3. 
bataljona odmah su pošle u napad na rovove i bunkere, ali su snažnim otporom 
neprijatelja zadržane ispred prednjeg kraja odbrane. Od početka napada naslućivalo 
se da će borba biti žestoka čiji se krajnji ishod na početku napada nije 
mogao predvideti. Mjesečina je bila kao dan, pa je više služila braniocu nego 
napadaču. U drugom pokušaju da se zauzmu otporne tačke u dvorištu školske 
zgrade, učestvovao je i 1. vod pod komandom Pante Miloševića. Tom prilikom 
ranjena su dva borca: </span><span style="font-size:12.0pt;mso-ansi-language:
EN-US">Milan</span><span style="font-size:12.0pt"> </span><span lang="HR" style="font-size:12.0pt;mso-fareast-language:HR">Milovanović, 
metalski radnik iz Slavonskog Broda i Luka Babić zvani Bosanac.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Prilikom njihovog izvlačenja teže su ranjena još tri 
borca, koji su ostali na brisanom prostoru bez zaklona i na nišanu 
neprijateljevih puškomitraljeza. Čitav prostor od oko 200 m<sup>2</sup> bio je 
tučen i zasipan preciznom puščanom i puškomitraljeskom vatrom. Svaki pokušaj 
da se izvuku ranjeni borci, bio je skopčan s rizikom. Dok su borci i komandir 
voda razmišljali na koga je sada red, nastao je tajac. To je bio onaj dobro 
poznati trenutak iz ratne psihologije, kada starješina ne želi da se</span><span lang="HR" style="font-size:12.0pt"> 
</span><span lang="HR" style="font-size:12.0pt;
mso-fareast-language:HR">koristi svojim autoritetom i da naređuje drugome, već 
djeluje ličnim primjerom. Takav lični primjer pokazao je i politički komesar 
1. čete, koji se izdvojio iz grupe boraca i počeo da puzi prema ranjenim 
borcima. Vreli meci zabadali su se oko njegovog </span><span style="font-size:12.0pt;
mso-ansi-language:EN-US">tela</span><span style="font-size:12.0pt"> </span><span lang="HR" style="font-size:12.0pt;mso-fareast-language:HR">i 
rikošetirali od udara u popločano dvorište. To su posmatrali hrabri puškomitraljesci 
Nikola Lasić i Milutin Vujnić i pomoćnik puškomitraljesca Adam Zarić, i štitili 
ga puškomitraljezom. Poslije nekoliko trenutaka sva trojica su se odlučila da 
se približe ranjenim borcima, ali su prethodno ubacili ručne bombe kroz puškarnicu 
u neprijateljev bunker. Puškomitraljez je ućutao, a otporna tačka je 
likvidirana. Ranjenici su bezbjedno izvučeni, a borba se prenijela na školsku 
zgradu iz koje je neprijatelj pružao ogorčen otpor.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">U ratu je hrabrost svakodnevna pojava, jer su se borci 
suočavali sa neprekidnim i nepredvidivim teškoćama, pa se i postupak političkog 
komesara čete ne može posmatrati samo kao hrabar čin. Hrabrost je u ovom slučaju 
imala drugostepeni značaj, jer je bila bliža etičkim i moralnim 
vrijednostima, osjećanju odgovornosti i obaveze prema hrabrom četnom 
kolektivu, ljudskoj postojanosti i solidarnosti u teškim ratnim situacijama. 
Starješine u 12. slavonskoj brigadi bile su cijenjene od boraca, jer su to poštovanje 
sticali ličnim primjerom i ponašanjem u borbi. Biti hrabar, značilo je, 
istovremeno, i biti poštovan od boraca. Lična hrabrost, rukovodilačka 
sposobnost i lično poštenje, bili su nezamjenjivi kvaliteti i otuda su 
kategorije (ljudskih vrijednosti) duboko poštovane u narodnooslobodilačkoj 
borbi.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">U jurišima na školsku zgradu, odakle se neprijatelj očajnički 
branio, isticali su se borci 1. i 3. čete na čelu sa svojim starješinom. 
Ipak, posebno su se izdvojila dva borca: Nikola Lasić i Đuro Dreković.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a> 
Obojica su se takmičili u ubacivanju ručnih bombi kroz prozore na školskoj 
zgradi. Nikola je ubacio 26, a Đuro oko 10 ručnih bombi. Oni se nisu ni malo 
uzbuđivali što su im meci zviždali oko glave, kao i brojna parčad od 
eksplodiranih ručnih bombi i minobacačkih mina. Pri kraju borbe, kada je 
ponestalo ručnih bombi, Đuro Dreković povezao je nekoliko manjih snopova 
slame i, umjesto bombi, ubacivao zapaljenu slamu u školsku zgradu. Pred zoru 
borcima je uspjelo da zapale školsku zgradu koja se pretvorila u užarenu 
buktinju, a zloglasni legionari, koji su odbili predaju, izgorjeli su u požaru 
koji je bio vidljiv sve do Bjelovara i Garešnice u Moslavini.<a style="mso-footnote-id:
ftn3" href="#_ftn3" name="_ftnref3" title><sup><span style="mso-special-character:
footnote">[3]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Na osiguranju napada prema Velikom Grđevcu nalazio se 
2. bataljon koji je prekopao cestu i porušio kameni most. Oko 23 sata naišao 
je na položaj bataljona neprijatelj koji je težio da se probije u Veliku 
Pisanicu. U kratkoj, ali oštroj borbi, neprijatelj je razbijen i prisiljen da 
se povuče u Grđevac, uz gubitke u poginulim i ranjenim. Bataljon je utrošio 
1.000 metaka, a ranjen je samo jedan borac.<sup>359</sup> Četvrti bataljon koji 
se nalazio na osiguranju prema Bjelovaru kod sela Bulinac, porušio je željezničku 
prugu i prekopao cestu u dužini od preko 20 metara. Pored zakašnjenja od 2 
sata 4. bataljon je u naletu likvidirao neprijateljevu posadu na željezničkoj 
stanici Bulinac i zarobio 6 neprijateljskih vojnika sa 10 pušaka. Bataljon nije 
imao gubitaka.<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character:footnote">[4]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Neprijateljski gubici u Velikoj Pisanici procjenjeni su 
na oko 60 poginulih, koji su, u stvari, izgorjeli u požaru. Dvanaesta slavonska 
brigada imala je 14 boraca izbačenih iz stroja, od čega 2 poginula i 12 
ranjenih.<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">O žestini borbe u Velikoj Pisanici govori i podatak da 
su samo 2 čete 3. bataljona u toku borbe utrošile 7.800 metaka i 67 ručnih 
bombi. To je daleko više nego što je čitava brigada utrošila prilikom napada 
na Viroviticu.<a style="mso-footnote-id:ftn5" href="#_ftn5" name="_ftnref5" title><sup><span style="mso-special-character:footnote">[5]</span></sup></a> 
Za razliku od Virovitice, u Velikoj Pisanici Štab 3. bataljona ispoljio je 
inicijativu i neposrednim prisustvom uticao na organizaciju vatrenog sistema i 
upotrebu bombaških grupa.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Oko 6.000 neprijateljevih vojnika, koji su se nalazili 
u Bjelovaru, Gornjoj Kovačici, Velikom Grđevcu, Grubišnom Polju, Velikim 
Zdencima, Ivanovom Polju i Miokovićevu, otpočeli su 19. februara 1943. napad 
na jedinice 12. slavonske divizije. To je i bio osnovni razlog što je Velika 
Pisanica napadnuta iz pokreta, noću, jer Štab Divizije nije htio da rizikuje i 
dozvoli da se borba sa neprijateljem vodi danju na nepoznatom i veoma 
osjetljivom terenu izloženom napadu neprijateljeve avijacije. Teren na kome su 
se našle jedinice Divizije bio je ravničast i djelimično pošumljen, ali 
ispresijecan željezničkom i brojnim drumskim komunikacijama u neposrednoj 
blizini Bjelovara, Velikog Grđevca, Daruvara i Garešnice. Do 12 sati 20. 
februara 1943. godine 12. slavonska brigada se probila dolinom rijeka Ilove i 
Lonje u Moslavinu.<a style="mso-footnote-id:ftn6" href="#_ftn6" name="_ftnref6" title><sup><span style="mso-special-character:footnote">[6]</span></sup></a> 
Njen, i dolazak čitave divizije u Moslavinu nije ostao nezapažen. 
Neprijateljeve posade u okolnim uporištima bile su alarmirane, a avijacija nije 
prestajala sa bombardovanjem i praćenjem jedinica 12. divizije. Od 20. do 24. 
februara u vazduhu se svakog dana nalazilo 10-15 aviona koji su bombardovali 
teritoriju Moslavine, a naročito pravce na kojima se kretala 12. slavonska 
brigada kao i sela kroz koja je ona prolazila. Naročito teško bombardovanje 
izvršeno je 21. i 22. februara, kada su stradala sela: Mali i Veliki Dišnik, 
Bršljanica, Rogoža, Prokopi, i Stupovača. Aktivnost neprijateljeve avijacije 
primorala je 12. slavonsku brigadu da se kreće van naseljenih mjesta i da se 
koristi prirodnim zaklonima na pošumljenim terenima. Stanovnici partizanskih 
sela iz Malog i Velikog Dišnika, Rogože, Bršljanice, Malih i Velikih 
Vukovija, srdačno su dočekivali i pozdravljali dolazak 12. brigade u Moslavinu 
i njihova sela.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Prisustvo jedinica 12. divizije u Moslavini trebalo je 
da bude iskorišćeno za popularizaciju ciljeva NOB-a, ali i za izvođenje 
vojnih akcija. Napad na Garešnicu bio je jedan od prvih borbenih zadataka.<a style="mso-footnote-id:ftn7" href="#_ftn7" name="_ftnref7" title><sup><span style="mso-special-character:footnote">[7]</span></sup></a></span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><i><span style="mso-special-character: footnote; mso-fareast-language: HR" lang="HR">[1]</span></i></a><i><span lang="HR" style="mso-fareast-language:HR"> 
    Arhiv VII </span><span style="mso-ansi-language:EN-US;mso-fareast-language:DE">f. 
    </span><span lang="HR" style="mso-fareast-language:HR">NOP-a K-907 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 46/1.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title></a><i><span lang="HR" style="mso-fareast-language:
HR">u NOVJ od 1942. U 12. slavonskoj brigadi je bio neprekidno od formiranja. 
    Umro je 1985. u Pakracu.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title><i><sup><span style="mso-special-character: footnote; mso-fareast-language: HR" lang="HR">[3]</span></sup></i></a><i><span lang="HR" style="mso-fareast-language:HR">) 
    Arhiv VII, </span><span style="mso-ansi-language:EN-US;mso-fareast-language:DE">f. 
    </span><span lang="HR" style="mso-fareast-language:HR">NOP-a, K-907 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 16/1.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title></a><i><sup><span lang="HR" style="mso-fareast-language:HR">36</span></sup><span lang="HR" style="mso-fareast-language:HR">°) 
    Isto.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn5">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn5" href="#_ftnref5" name="_ftn5" title><i><sup><span style="mso-special-character: footnote; mso-fareast-language: HR" lang="HR">[5]</span></sup></i></a><i><span lang="HR" style="mso-fareast-language:HR">) 
    Isto.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn6">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn6" href="#_ftnref6" name="_ftn6" title><i><sup><span style="mso-special-character: footnote; mso-fareast-language: HR" lang="HR">[6]</span></sup></i></a><i><span lang="HR" style="mso-fareast-language:HR">) 
    Arhiv VII, f. NOP-a 907 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 33/4.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn7">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn7" href="#_ftnref7" name="_ftn7" title><i><sup><span style="mso-special-character: footnote; mso-fareast-language: HR" lang="HR">[7]</span></sup></i></a><i><span lang="HR" style="mso-fareast-language:HR">) 
    Arhiv VII </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 907-A, </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 1/20 i K-907-A, </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 1/19.</span><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_44.htm"><b>Prethodni dokument</b></a></TD>
<TD><a href="46_46.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

