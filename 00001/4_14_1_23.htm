<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ÈETNIÈKOG POKRETA DRAŽE MIHAILOVIÆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_22.htm"><b>Prethodni dokument</b></a></TD><TD><a href="4_14_1_24.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>ULTIMATIVNI USLOVI SPORAZUMA KOMANDANTA ČETNIČKIH ODREDA ČAČAK OD 6. NOVEMBRA 1941. KOMANDANTU ČAČANSKOG NOP ODREDA<sup>1</sup></strong></p>
<p align="center">USLOVI SPORAZUMA</p>
<p>1. Preformiranje partizanskih jedinica koje su dosada bazirale na
  političkoj osnovi u postojeće vojno-četničke odrede pod komandom
  pukovnika gosp. Draže Mihailovića, koji je zato naimenovan ukazom NJ.V.
  Kralja.<sup>2</sup></p>
<p>2. Obostrano skidanje znakova<sup>3</sup> koji nemaju obeležje Jugoslovenske vojske.</p>
<p>3. Ukidanje narodno-oslobodilačkih odbora. Smena opštinskih uprava i postavljanje novih.<sup>4</sup></p>
<p>4. Pošto je naša država monarhija, to svaki mora da prizna
  Nj. V. Kralja i da se za njega i otadžbinu bori protiv okupatora. Svaki
  ko protiv ovoga bude radio, kratkim putem biće suđen.<sup>5</sup></p>
<p>5. Od preformiranih partizanskih odreda, ko želi može ući
  naoružan u Jugoslovensku vojsku u cilju nastavljanja borbe protiv
  okupatora. Ostali imaju predati oružje, da bi se dalo onima koji hoće
  da se bore pod vojničkom zastavom.</p>
<p>6. U vojničke redove ulazi se sa činom koji je imao u vojsci.</p>
<p>7. Raspored pojedinaca izvršiće Vrhovni komandant.</p>
<p>8. Prednje se ima sprovesti u reonima za koje je nadležan Momčilo Radosavljević.<sup>6</sup></p>
<p>9. Rok odgovora do 16 časova danas.<sup>7</sup></p>
<p>10. Ako prilikom ulaska vojnih četnika u Čačak pukne jedna
  puška od strane partizana, prednji sporazum automatski otpada i cela
  stvar biće rešena oružjem.<sup>8</sup></p>
<p align="center">6 novembra 1941.g</p>
<p align="center">u 11.30 čas</p>
<p align="center">ČAČAK</p>
<p align="center">KOMANDANT ČETNIČKOG ODREDA JUGOSLOVENSKE VOJSKE </p>
<p align="center">đeneralštabni major</p>
<p align="center"><strong>Rad. D. Đurić</strong></p>
<p></p>
<b class=medtxt><p><sup>1</sup> Original (pisan na mašini, ćirilicom) u Arhivu VII, Ča, k. 15a, reg. br. 21/3.</p>
<p><sup>2</sup> Redakcija nije pronašla taj ukaz, a ni u raspoloživoj
  četničkoj arhivi niti u arhivi izbegličke jugoslovenske vlade nema
  podataka o tome. Tek je 15. novembra 1941. D. Simović, predsednik
  izbegličke vlade, u govoru na Radio-Londonu, za Dražu Mihailovića rekao
  da je komandant &#187;svih jugoslovenskih oružanih snaga u zemlji&#171; (Arhiv
  VII, AEV, k. 11, reg. br. 3/1: Službene novine izbegličke vlade, br. 3,
  London, decembra 1941).</p>
<p><sup>3</sup> O   označavanju  partizanskih   i   četničkih  jedinica  u  to   vreme, vidi dok. br. 18, nap. 9.</p>
<p><sup>4</sup> U svim pregovorima između NOP-a i četničkog pokreta DM uvek
  je sporno pitanje bilo organizacija vlasti na oslobođenoj teritoriji.
  Opširnije o tome, vidi dr J. Marjanović, Ustanak u Srbiji, str. 300.</p>
<p><sup>5</sup> Reč &#187;suđen&#171;  je na originalu dopisana mastilom umesto precrtane reči &#187;likvidiran&#171;.</p>
<p><sup>6</sup> Odnosi se na teritoriju Čačanskog NOPO.</p>
<p><sup>7</sup> Taj rok je produžavan nekoliko puta: toga dana do 18.30
  (vidi dok. br. 24) i 7. novembra do 01.00 i do 08.00 sati (Arhiv VII,
  Ca, k. 15a, reg. br. 17/3 i 22/3).</p>
<p><sup>8</sup> Te uslove sporazuma Štab Čačanskog NOPO nije prihvatio (vidi dok. br. 24&#8212;26).</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_22.htm"><b>Prethodni dokument</b></a></TD><TD><a href="4_14_1_24.htm"><b>Sledeci dokument</b></a></TD></TR></TABLE></CENTER>
</body>