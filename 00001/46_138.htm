<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_137.htm"><b>Prethodni dokument</b></a></TD>
<TD><a href="46_139.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading231" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;mso-pagination:widow-orphan lines-together;page-break-after:avoid;
background:transparent"><a name="bookmark97"><span lang="HR" style="mso-fareast-language:HR" class="Heading232">Borbe 
sa kozacima na Dilju</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Prvu 
težu borbu sa neprijateljem poslije povratka u Slavoniju, sa dijelovima 1. kozačke 
konjičke divizije i 4. lovačke domobranske brigade, Brigada je imala 24. i 25. 
maja 1944. Borbe su vođene na južnim padinama Dilja i na komunikaciji: Stari 
Slatnik - Djedina rijeka - Ruševo. Neprijateljeva obavještajna i informativna 
služba registrovala je prisustvo 12. slavonske divizije i 12. slavonske brigade 
na Dilju, u okolini Slavonskog Broda, Pleternice i Čaglina. Neprijatelj je oštro 
reagovao da bi 12. slavonsku NOU brigadu odbacio i zaštitio glavnu željezničku 
prugu Beograd - Zagreb. U vezi s tim, preduzeo je opšti napad iz dva pravca: 
Slavonska Požega - Pleternica - Čaglin, i Slavonski Brod - Stari Slatnik - 
bilo Dilja. Od Slavonske Požege i Pleternice neprijatelj je, uz podršku 
tenkova i artiljerije, nastupao u dvije kolone pravcem: Jakšić - Kula i 
sukobio se s Osiječkom brigadom.</span><span lang="HR" style="font-size:12.0pt"><o:p>
 </o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Kolona 
koja je nastupala pravcem: Buk - Djedina rijeka - Ruševo&quot; napala je na 18. 
slavonsku brigadu koja se nalazila na zapadnim obroncima Dilja. Od Slavonskog 
Broda neprijatelj je, takođe, nastupao u dvije kolone: prva, Sibinj - Odvorci i 
druga Podrinje - Tomica - Crni potok - Kindrovo - Oriovčić. Te snage sukobile 
su se sa 12. brigadom koja se nalazila u centru borbenog rasporeda 12. divizije 
na bilu Dilja. Borba je počela 24. maja u 9,20 sati i trajala je punih 6 sati. 
Osječka i 18. slavonska brigada vodile su kratku borbu, Osječka 15, a 18. 
brigada 35 minuta. Pošto je odbacio Osječku i 18. brigadu, neprijatelju je bio 
otvoren put prema bilu Dilja gdje je ugrozio borbeni poredak 12. brigade. S 
obzirom na to da je neprijatelj 24. maja bez većeg otpora 12. divizije, 
postigao dnevni cilj, Štab 12. divizije donio je odluku da 25. maja, rano 
ujutru, pređe u opšti napad na neprijatelja koji je zanoćio na liniji Čaglin 
- Dedina rijeka - Ruševo - Dubovik - Matković mala, Gornji i Donji Slatnik, 
uhvati ga u klopku i nanese mu gubitke.</span><span lang="HR" style="font-size:12.0pt"><o:p>
 </o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Napad 
na neprijatelja na širem i razvučenom frontu očigledno, nije mogao da bude 
uspješan jer je on to iskoristio boljim početnim rasporedom, grupisanjem snaga 
i formiranjem borbenog poretka, što mu je omogućilo veći izbor manevra. Zbog 
udaljenosti, sporosti kretanja jedinica 12. divizije i neostvarenog sadejstva 
između Osiječke, 18. i 12. brigade, 2. bataljon 12. brigade koji se nalazio na 
grebenu Dilja (kota 407) - Crni potok, našao se u okruženju. U borbi prsa u 
prsa, 2. bataljon je izvršio proboj, ali je u toku proboja imao 10 poginulih i 
ranjenih boraca. Među poginulima nalazio se i politički komesar 1. čete Ante 
Majstorovič iz Dervente, a četa je izgubila 4 puškomitraljeza i 4 puške. Na 
komunikaciji Gornji Slatnik - Dedina rijeka, 1, 3. i 4. bataljon 12. brigade, u 
sadejstvu sa 1. bataljonom 18. brigade, vodili su borbu prsa u prsa sa 
neprijateljevom kolonom koja je poslije 2 sata borbe razbijena i prisiljena na 
povlačenje u pravcu Ruševa i Pleternice. Zbog neostvarenog sadejstva i 
operativnog cilja, Štab 12. slavonske divizije okrivio je 12. NOU brigadu. U 
svom operativnom izvještaju Štabu 6. slavonskog korpusa, doslovno je naveo: »Borbenost 
i snalažljivost jedinica 12. NOU brigade u malo većim okršajima je 20% 
slabija od svake slavonske jedinice«.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a> 
Međutim, samo 20 dana kasnije, taj isti štab divizije, odnosno Štab 6. 
slavonskog korpusa i Glavni Štab Hrvatske pohvaljuju 12. NOU brigadu za 
izuzetne vojne uspjehe postignute u borbi sa Nijemcima, kozacima i ustašama u 
istočnoj Slavoniji, oko Đakova i Osijeka. Naročito je istaknuto oslobođenje 
Podgorača u kome je 12. udarna brigada izbacila iz stroja 462 njemačka 
vojnika. Od toga 361 ubijen i 101 zarobljen.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a></span><span lang="HR" style="font-size:12.0pt"><o:p>
 </o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Gubici 
12. divizije na Dilju iznosili su 48 poginulih i ranjenih boraca. Ipak, najveće 
gubitke je imala 12. udarna brigada. Utrošeno je 10935 metaka, a ubijeno 70 
kozaka.<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character:footnote">[4]</span></sup></a></span><span lang="HR" style="font-size:12.0pt"><o:p>
 </o:p>
</span></p>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_137.htm"><b>Prethodni dokument</b></a></TD>
<TD><a href="46_139.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

