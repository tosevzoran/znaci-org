<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_48.htm"><b>Prethodni dokument</b></a></TD>
<TD><a href="40_50.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">KOLABORACIJA 
S TALIJANIMA U SLOVENIJI</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nakon 
što su preuzeli vlast u dijelu Slovenije, Talijani su se predstavljali kao snošljivija 
okupaciona sila nego li njihovi saveznici Nijemci, nadajući se da će ih obični 
ljudi u slovenskom narodu prihvatiti. Većina vodećih članova Slovenske 
ljudske stranke (katolički orijentirane partije, koja je vladala političkom 
sudbinom Slovenije u međuratnom periodu, a sada je bila van zakona) koji su još 
uvijek bili u zemlji, opravdavali su punu kolaboraciju s Talijanima kao način 
da se cijela okupaciona zona spasi od masovne deportacije i prakse 
odnarodnjavanja, koju su Nijemci provodili u dijelovima Slovenije pod svojom 
kontrolom. Medu tim političarima bili su dr Marko Natlačen, posljednji ban 
Dravske banovine (Slovenije), dr </span><span lang="DE" style="mso-ansi-language:DE">Lambert</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Ehrlich</span><span lang="HR" style="mso-ansi-language:HR">, profesor 
teologije na ljubljanskoj Univerzi i voda jednog od ekstremnih krila omladinskih 
organizacija Katoličke akcije, i dr Gregorij Rožman, ljubljanski biskup, kao i 
drugi politički i poslovni ljudi, pa čak i bivši general jugoslavenske vojske 
</span><span lang="DE" style="mso-ansi-language:DE">Leon</span><span lang="HR" style="mso-ansi-language:HR"> 
Rupnik, kojega su Talijani u junu 1942. imenovali gradonačelnikom Ljubljane. 
(Voda stranke dr Miha Krek i još neki članovi bili su s izbjegličkom vladom u 
Londonu.) Za vrijeme napada na Jugoslaviju, sloma i raspada jugoslavenske vojske 
i državnog aparata, Natlačen je organizirao Slovensku legiju kako bi pomogao 
održanju reda i zakona. Ta grupa se stavila na raspolaganje Talijanima po 
njihovom ulasku u Ljubljanu i nastavila je postojati kao kolaboracionistička 
grupa pod talijanskom vlašću.<sup>71</sup> Ali u Sloveniji je bilo i više 
struja koje su bile zainteresirane da stvore vojnu silu za borbu protiv 
okupacionih režima. Jednu od tih grupa sačinjavali su neki bivši oficiri i 
podoficiri jugoslavenske vojske koji nisu bili zarobljeni ili koji su se vratili 
u rodnu Sloveniju iz zarobljeničkih logora u Njemačkoj i Italiji. Komunistička 
partija Slovenije, ogranak KPJ, bila je ipak najaktivnija i sudjelovala je 
krajem aprila 1941. u organiziranju Protiimperijalističke fronte, sastavljene 
od komunista, lijevog krila kršćanskih socijalista, dijela Jugoslaven</span><!--[if gte vml 1]><v:line id="_x0000_s1026" style='position:absolute;
 z-index:1;mso-position-horizontal-relative:margin;
 mso-position-vertical-relative:text' from="-5.05pt,166.3pt" to="-5.05pt,572.6pt"
 o:allowincell="f" strokeweight=".95pt">
 <w:wrap anchorx="margin"/>
</v:line><![endif]-->
<span lang="HR" style="mso-ansi-language:
HR">skog sokola i velikog broja liberalnih intelektualaca i umjetnika. Ta 
koalicija — koja je krajem juna 1941. dobila ime <i>Osvobodilna fronta </i>- 
bila je otvorena svim grupama i pojedincima (uključujući tu i bivše oficire 
jugoslavenske vojske) koji su bili za neposredan i odlučan otpor okupacionim 
snagama i svim kolaboracionističkim grupama i pojedincima. Komunistička 
partija Slovenije bila je bez sumnje najorganiziraniji i najdiscipliniraniji dio 
Osvobodilne fronte (</span>OF<span lang="HR" style="mso-ansi-language:HR">), i 
preko jednog od svojih vodećih članova, Borisa Kidriča, koji je postao 
sekretar izvršnog odbora, Partija je u svim praktičnim pitanjima imala 
prevladavajući utjecaj u </span>OF<span lang="HR" style="mso-ansi-language:HR">.<sup>72</sup> 
Ustanak pod vodstvom Osvobodilne fronte započeo je u Sloveniji 22. jula.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">71 
Škerl, str. 19-21.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">72 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 28-31, 52-53.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Vijesti 
o postojanju Mihailovićeve grupe otpora u Srbiji došle su u Sloveniju krajem 
ljeta 1941. i, izgleda, pobudile živo zanimanje među bivšim oficirima. U 
oktobru su dvojica od njih, pukovnik Jakob Avšič i major Karlo Novak, otišli 
s odobrenjem Osvobodilne fronte u Srbiju da vide Mihailovića i on ih je' 
imenovao komandantom, odnosno načelnikom štaba slovenskih četničkih snaga 
koje je trebalo formirati. Mjesec dana kasnije, kad je Mihailović napustio 
svoju ionako mršavu suradnju s partizanima u Srbiji za volju izravnog oružanog 
neprijateljstva, Avšič se definitivno opredijelio za politiku Osvobodilne 
fronte (i kasnije postao jedan od partizanskih generala u Sloveniji).<sup>73</sup> 
Novak se opredijelio za četnike i postao je komandant slovenskih četnika, ali 
većinu ostalih oficira i podoficira kraljevske vojske koji su bili u 
anektiranim dijelovima Slovenije Talijani su idućeg marta uhapsili i zbog mjera 
opreza odveli u talijanske zarobljeničke logore.<sup>74</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">73 
Pismo partizanskog štaba za Srbiju slovenskim partizanima, kojim se obavještavaju 
o promjeni Mihailovićeve politike, vidi <i>Zbornik DNOR, </i>tom </span><span style="font-size:7.0pt">VI</span><span lang="HR" style="font-size:7.0pt;
mso-ansi-language:HR">, sv. 1, str. 146-149.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">74 
Novak, str. 317-318, 320; Mikuž, I, 280-281. Također je postojala i mala 
politička grupa koju je vodio dr Črtomir Nagode, a stajala je iza Novaka.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Glavna 
antikomunistička snaga u Sloveniji nisu ipak bili četnici, već oružane 
formacije stvorene od pripadnika bivše Slovenske ljudske stranke — Natlačenova 
Slovenska legija i jedna grupacija nazvana Vaške straže (seoske straže). Te 
dvije organizacije, uz još neke oružane jedinice, uspjele su održati vezu s 
predstavnicima Slovenske ljudske stranke u izbjegličkoj vladi i njihovi su 
pripadnici preko BBC-a primali povremene poruke sa savjetima i ohrabrenjem. Tako 
je npr. 1. februara 1942. velečasni Alojzij Kuhar, jedan od slovenskih voda u 
Londonu, u jednoj emisiji poručio da će sudbinom Slovenaca odlučiti Zapad, da 
je u odnosima s neprijateljem nužno biti mudar i oprezan, te da se narodni vode 
trebaju pobrinuti da narod ne slijedi političke pustolove koji su svojim 
akcijama skrivili spaljivanje slovenskih domova i ubijanje Slovenaca.<sup>75</sup> 
Iste godine 26. aprila je dr Krek, potpredsjednik izbjegličke vlade, poručio 
slovenskom narodu da je jugoslavenska vlada u izbjeglištvu jedina jugoslavenska 
vlada koju Saveznici priznaju i da ne priznaju ni jednu drugu borbenu grupaciju 
u Jugoslaviji osim one generala Mihailovića. Svi ljudi sposobni za vojnu službu, 
rekao je, obavezni su da se odazovu Mihailovićevom pozivu, a oni koji ne poslušaju 
njegov poziv smatrat će se izdajicama i dezerterima i bit će predani vojnim 
sudovima. Ukratko, jedini je put za Sloveniju da bude dio slobodne Jugoslavije i 
svi Slovenci trebaju se udružiti na toj osnovi. Pozvao je sve omladinske 
organizacije, članove Sokola, bivše aktivne i rezervne oficire da slijede naređenja 
generala Mihailovića.<sup>76</sup> Samo nekoliko tjedana kasnije slovenske su 
buržoaske političke partije pod vodstvom Slovenske ljudske stranke 
organizirale Slovensku zvezu kao političku organizaciju antikomunističkih 
snaga, koja je istovremeno politički i organizaciono stala iza već postojećih 
antikomunističkih oružanih formacija.<sup>77</sup> U političkom smislu su četnici 
majora Novaka također bili dio Slovenske zveze, ali u njoj nisu imali nikakav 
utjecaj.<sup>78</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">75 
Saje, str. 251-252, 266-267.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">76 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 256-257. Za još jednu programatsku izjavu koju je dr 
Krek dao 18. oktobra 1942. vidi Mikuž, str. 260.<span style="letter-spacing:
-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">77 
Mikuž, str. 257-261.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">78 
Novak, str. 320-323. Osvobodilna fronta nazivala je snage pod kontrolom 
Slovenske zveze »bela garda«, a snage majora Novaka bile su »plava garda«.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Tako 
su u Sloveniji — koja je za razliku od većine ostale Jugoslavije nacionalno i 
religiozno skoro potpuno homogena — postojale tri jasno različite kategorije 
oružanih formacija: prvo, Slovenska legija, Sokolska legija, Vaške straže, a 
neko vrijeme i minijaturna grupa takozvanih Bijelih četnika, koja je djelovala 
manje ili više samostalno, ali pod kontrolom Slovenske zveze;<sup>79</sup> 
drugo, promihailovićevski četnici pod vodstvom majora Novaka; i treće, oružane 
formacije Osvobodilne fronte, to jest partizani pod rukovodstvom Komunističke 
partije Slovenije. Ljude od kojih se moglo očekivati da će se opredijeliti, 
ali su (uključujući tu i neke bivše oficire) umjesto toga pokušavali ostati 
neutralni, narod je, za razliku od pripadnika </span>OF<span lang="HR" style="mso-ansi-language:HR"> 
(Osvobodilne fronte) s prezirom nazivao </span>OR<span lang="HR" style="mso-ansi-language:
HR"> (oprezne riti).<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">79 
Izgleda da su važni dio Slovenske legije bili mladi ljudi koje su poslije 1932. 
organizirale i indoktrinirale omladinske organizacije Katoličke akcije: ona na 
ljubljanskoj Univerzi koju je organizirao dr </span><span lang="DE" style="font-size:7.0pt;mso-ansi-language:
DE">Ehrlich</span><span lang="HR" style="font-size:7.0pt;mso-ansi-language:HR"> 
i koja je bila poznata kao »stražari«, i druga koju je na gimnazijskom nivou 
organizirao katolički laik </span><span style="font-size:7.0pt">Ernest</span><span style="font-size:7.0pt;mso-ansi-language:HR"> 
</span><span style="font-size:
7.0pt">Tomec</span><span lang="HR" style="font-size:7.0pt;mso-ansi-language:HR">, 
poznata pod imenom »mladci«. Imena su izvedena iz listova koje su te grupe 
objavljivale. To su: <i>Strada p viharju, </i>odnosno <i>Mi mladi borci. </i>Vidi 
Mikuž, str. 263-271; Saje, str. 135-219.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Talijani 
su u Sloveniji, kao i u drugim krajevima Jugoslavije pod svojom kontrolom, željeli 
antikomunističke snage upotrijebiti kao pomoćne trupe. To se dobro poklapalo 
sa željama slovenskih građanskih političkih stranaka i organizacija, osobito 
pripadnika Slovenske ljudske stranke, koje su htjele pojačati svoje oružane 
grupe i postići talijansko priznanje i pomoć kako bi mogle nastaviti s borbom 
protiv partizana — koji su za njih, kao i za četnike, bili mnogo opasniji 
neprijatelj od okupacionih snaga. Ove želje slovenskih antikomunističkih snaga 
bile su po prvi puta jasno formulirane u memorandumu koji je 1. aprila 1942. dr </span><span lang="DE" style="mso-ansi-language:DE">Ehrlich</span><span lang="HR" style="mso-ansi-language:HR"> 
predao komandantu talijanskih trupa u anektiranom dijelu Slovenije.<sup>80</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">80 
Za, čini se, parafrazu ovog memoranduma vidi <i>Proces proti vojnim zločincem </i></span><i><span style="font-size:7.0pt">in</span><span lang="HR" style="font-size:7.0pt;
mso-ansi-language:HR"> i^dajalcem Rupniku, </span><span lang="DE" style="font-size:7.0pt;mso-ansi-language:DE">R</span><span lang="HR" style="font-size:7.0pt;mso-ansi-language:HR">ö</span><span lang="DE" style="font-size:7.0pt;mso-ansi-language:DE">senerju</span><span lang="HR" style="font-size:7.0pt;mso-ansi-language:HR">, 
Ro^manu, Kreku, </span><span lang="DE" style="font-size:7.0pt;mso-ansi-language:DE">Viyaku</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">in</span><span lang="HR" style="font-size:7.0pt;mso-ansi-language:HR"> 
Hacinu, </span></i><span lang="HR" style="font-size:7.0pt;mso-ansi-language:HR">str. 
151-154; vidi također Saje, str. 273-314, i Mikuž, str. 278-284.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prema 
izvještaju generala Roatte, u septembru 1942. bilo je u Sloveniji oko tisuću 
Slovenaca u jedinicama organiziranim kao </span><i>Militia<span style="mso-ansi-language:HR"> 
</span>volontaria<span lang="HR" style="mso-ansi-language:HR"> anti comunista. </span></i><span lang="HR" style="mso-ansi-language:HR">Uslijed 
pritiska koji su general Roatta i general Robotti, komandant </span>XI<span lang="HR" style="mso-ansi-language:HR"> 
armijskog korpusa raspoređenog u dijelu Slovenije pod Talijanima, izvršili na</span><!--[if gte vml 1]><v:line
 id="_x0000_s1027" style='position:absolute;z-index:2;
 mso-position-horizontal-relative:margin;mso-position-vertical-relative:text'
 from="-4.3pt,159.35pt" to="-4.3pt,571.9pt" o:allowincell="f" strokeweight=".95pt">
 <w:wrap anchorx="margin"/>
</v:line><![endif]-->
<span lang="HR" style="mso-ansi-language:
HR"><span style="mso-spacerun: yes">&nbsp;</span>razne slovenske prvake, a 
osobito na utjecajnog ljubljanskog biskupa dra Rožmana, te su snage vrlo pojačane. 
U memorandumu koji je 12. septembra 1942. uputio generalu Robottiju, biskup Rožman 
predlaže da se Vaške straže pod talijanskim okriljem prošire i stave pod 
komandu nekih slovenskih oficira koji su trenutno u talijanskim zarobljeničkim 
logorima (i koje bi trebalo pustiti prema listi koju će dati biskup). Nadalje, 
da se od Slovenaca formira specijalna tajna antikomunistička policija za grad 
Ljubljanu. Robotti se složio sa svim tim prijedlozima i oni su odmah stupili na 
snagu.<sup>81</sup> Oficiri su pušteni; potpukovnik </span>Ernest<span style="mso-ansi-language:HR"> 
</span>Petelin<span lang="HR" style="mso-ansi-language:
HR"> postao je zapovjednik slovenskih jedinica u talijanskoj službi i njihov 
broj je brzo rastao, dostigavši krajem februara 1943. jačinu od 5.145 oficira 
i vojnika (vidi tablicu 4).<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">81 
Mikrofilm br. T-821, rola 252, snimci 313 — 317. Robotti je izjavio da su značajnim 
brojem tih jedinica komandirali rimokatolički svećenici. O cijelom problemu 
jedinica MVAC u Sloveniji vidi također Saje, str. 487-646. Robotti je neko 
vrijeme očito bio protiv naoružavanja slovenskih antikomunističkih snaga, ali 
je zbog sve veće snage partizana morao popustiti.<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Iako 
je postojanje ovih snaga (koje su dugovale lojalnost ne samo Talijanima, nego i 
emigrantskoj vladi pa i generalu Mihailoviću kao svom teoretski glavnom 
komandantu) učinile one četničke snage koje je Novak pokušao organizirati 
suvišnim, on se nije povukao. Djelujući po Mihailovićevim naređenjima, Novak 
je početkom 1943. stvorio specijalni štab koji se uglavnom sastojao od oficira 
što su ih Talijani oslobodili i dva predstavnika Slovenske zveze. Pukovnik Ivan 
Prezelj postao je Novakov zamjenik i oficir za vezu sa Slovenskom zvezom, a bili 
su tu i oficiri zaduženi za propagandu, obavještajni rad, štabne poslove i 
snabdijevanje, kao i komandni kadar. Ali nije bilo trupa. Slijedeći direktive 
generala Mihailovića, Novak je pokušao navesti Slovensku zvezu da prebaci pod 
njegovu komandu barem 2.500 ljudi iz Vaških straža koji su bili u MVAC — pod 
pretpostavkom da su spremni za lake operacije protiv Talijana. Ali je Slovenska 
zveza odbila da odobri njihovo prebacivanje, jer joj se nije svidjelo da dio 
njenih jedinica ode u ilegalnost, dok je istovremeno hinila da su njene snage 
lojalne generalu Mihailoviću. Kao što je Novak objasnio, te su slovenske snage 
bile u prvom redu lojalne Slovenskoj zvezi, a tek sekundarno Mihailoviću. 
Novaku je ipak dozvoljeno da formira jedan mali »ilegalni« odred koji je u 
slijedećih nekoliko mjeseci, zahvaljujući prebacivanju iz drugih jedinica i 
novim regrutima, narastao na oko tri do četiri stotine ljudi. To je bila najveća 
Mihailovićeva četnička vojska koja je ikad postojala u Sloveniji. Odonda su 
Slovenska zveza i njeno vojno rukovodstvo pod potpukovnikom Peterlinom efikasno 
sabotirali Novakova nastojanja da poveća broj svojih trupa, iako su ih oružjem 
i municijom snabdijevali Talijani.<sup>82</sup> U septembru 1943. ta je mala 
vojska doživjela svoj definitivni kraj. Između 8. i 10. septembra, u danima 
talijanskog sloma, partizani su opkolili glavnu četničku jedinicu, Centralni 
četnički odred, koji je imo oko dvije stotine ljudi, u selu Grčarice, oko 
pedesetak kilometara jugoistočno od Ljubljane, te su ubili ili zarobili praktično 
cijelu grupu. Prema Novaku, izvuklo se samo oko deset ljudi.<sup>83</sup> Major 
Novak nije se nalazio u Grčaricama i, par tjedana kasnije, nakon što je 
napisao oštar protest Slovenskoj zvezi i prekinuo odnose s njom, otišao je u 
Italiju gdje je proveo ostatak rata.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">82 
Novak, str. 323-330. Prema usmenom saopćenju jednog bivšeg Novakovog oficira, 
sistem snabdijevanja bio je »indirektan« i sam Novak nije imao kontakta s 
Talijanima.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">83 
Za opis partizanskog napada vidi </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 330 
— 331; Grum i Pleško, str. 68 — 76; Petelin, <i>Pora% u Grlaricama i na 
Turjaku, </i>str. 9 —12; i Saje, str. 757-795.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Petnaestog 
augusta 1943. jedinice MVAC u talijanskom dijelu Slovenije brojale su 6.049 
ljudi, dok su partizanske snage na istom području (četiri brigade, tri odreda 
i jedan samostalni bataljon) imale ukupno 2.958 ljudi. Kako se talijanska 
kapitulacija bližila, glavna briga slovenskih antikomunističkih snaga bila je 
kako da sudjeluju u razoružanju talijanskih trupa, kako da dođu do jadranske 
obale i kako da, s obzirom na svoju kolaboraciju, urede da ih priznaju zapadni 
Saveznici, za koje su se pouzdano nadali da će se tu iskrcati.<sup>84 </sup>Antikomunističke 
snage u Sloveniji bile su sada poznate pod imenom Slovenska vojska i bile su 
integralni dio Jugoslovenske vojske u otadžbini, pa tako, formalno, iako ne 
stvarno, pod Mihailovićevom komandom. Za razliku od partizana, antikomunističke 
trupe su imale malo uspjeha pri pokušaju da razoružaju nešto talijanske vojne 
sile.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">84 
Petelin, <i>Između Triglava i Trsta, </i>str. 52-53; Grum i Pleško, str. 
33-34.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Snage 
Slovenske zveze, nesložne oko strategije pošto se Saveznici nisu iskrcali, pružile 
su mogućnost partizanima da iskoriste njihovu neodlučnost i da im zadaju još 
jedan odlučni udarac. Oko 9. septembra, nekoliko jedinica Slovenske zveze u jačini 
od oko 1.600 ljudi skupile su se na području dvorca Turjak, nekih 25 kilometara 
jugoistočno od Ljubljane. Jake partizanske snage počele su s opsadom dvorca. 
Antikomunističke snage koje su bile izvan dvorca uspjele su se izvući, iako s 
teškim gubicima, ali jedinice u čvrsto građenom dvorcu ostale su gdje su i 
bile, neodlučne da li da pokušaju s probojem i nadajući se da bi pomoć mogla 
stići. Nakon deset dana opsade, tokom kojih su imali tek nešto gubitaka, 
partizanima se predalo 695 vojnika, među njima i 26 katoličkih svećenika i 
sjemeništaraca. Nakon toga su mnogi od zarobljenih u Grčaricama i u Turjaku 
bili izvedeni pred vojne sudove, a veliki broj vođa osuđen je na smrt; većina 
običnih vojnika poslana je u radne bataljone, a neki su čak prešli u 
partizanske redove.<sup>85</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">85 
Petelin, <i>Između Triglava i Trsta, </i>str. 60-72; Petelin, Poraz u Grčaricama 
i na Turjaku, str. 12-24; Grum i Pleško, str. 8-110, 128-149. Borba između 
sljedbenika Osvobodilne fronte i antikomunističkih snaga Slovenske zveze bila 
je, uzevši u cjelini, krajnje krvava. Za razne »zločine protiv domovine« 
koje je počinila ova potonja grupa, u tumačenju jednog partizanskog autora, 
vidi Saje, </span><i><span style="font-size:7.0pt">passim</span><span lang="HR" style="font-size:
7.0pt;mso-ansi-language:HR">. </span></i><span lang="HR" style="font-size:7.0pt;
mso-ansi-language:HR">Sami partizani imali su vrlo efikasnu i nemilosrdnu </span><i><span style="font-size:7.0pt">V</span><span lang="HR" style="font-size:7.0pt;
mso-ansi-language:HR">arnostno-obeščevalnu službu </span></i><span lang="HR" style="font-size:7.0pt;mso-ansi-language:HR">ili 
VOS, koja je osudila na smrt i izvršila presudu nad nekim važnim antikomunističkim 
prvacima, uključujući tu i Ehrlicha (26. maja 1942) i Natlačena (13. oktobra 
1942). Političke organizacije koje su stajale iza antikomunističkih oružanih 
snaga objavile su, uz nesumnjivu asistenciju katoličke crkve, »crnu knjigu« - 
<i>Crne bukve o delu komunističke Osvobodilne fronte proti slovenskemu narodu - 
</i>dajući svoju verziju pozadine i djelovanja Osvobodilne fronte i njenih pomoćnih 
organizacija. Tu se pored Metoda Mikuža medu optuženima za ratne zločine 
nalaze još dva katolička svećenika koji su bili članovi Fronte. Vidi također 
Arnez, str. 78-118.<span style="letter-spacing:-.2pt"><o:p>
</o:p>
</span></span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Nakon kapitulacije Italije kontrolu nad većinom slovenskog teritorija 
preuzeli su Nijemci, a slovenske antikomunističke snage koje su prije surađivale 
s Talijanima, počele su kolaborirati s Nijemcima. One su sada nosile ime 
Slovensko domobranstvo i s vremenom su postigle jačinu od preko 10.000 ljudi; 
obilno snabdjevene oružjem i opremom, stavljene su pod komandu generala 
Rupnika. U operacijama protiv partizana, Nijemci su se tim jedinicama služili 
sve do posljednjih dana rata.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_48.htm"><b>Prethodni dokument</b></a></TD>
<TD><a href="40_50.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

