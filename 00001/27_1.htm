<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27.htm"><b>Prethodni dokument</b></a></TD>
<TD><a href="27_2.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading31" align="center" style="margin-top:0mm;margin-right:0mm;
margin-bottom:48.1pt;margin-left:59.0pt;text-align:center;text-indent:-59.0pt;
line-height:12.5pt;mso-line-height-rule:exactly;mso-pagination:widow-orphan lines-together;
page-break-after:avoid;background:transparent"><a name="bookmark2"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">OD 
PETROVCA DO SITNIC</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">E</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:10.55pt;
mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">U 
Bosanskom Petrovcu, u koji smo došli posle borbi oko Bosanskog Grahova, zadržali 
smo se deset dana, od 6. do 16. novembra 1942. godine. Ovo vreme bi bilo isuviše 
dugo za bavljenje u malom, tek oslobođenom siromašnom mestu da nije bilo 
ispunjeno značajnim događajima, izmenama i novostima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:10.55pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Pre 
svega, formirana je 1. proleterska divizija. Sedmog novembra je drug Tito izvršio 
smotru, predao zastavu našoj brigadi i tom prilikom održao govor. Kako smo 
bili radosni i srećni na toj svečanosti! Baš tih dana se navršila godina od 
kako smo morali odstupiti iz Srbije, kada su se i borci Posavskog odreda koji 
sada čine b. beogradski bataljon 1. proleterske brigade teška srca udaljavali 
od Beograda i Posavine, od svojih kuća i porodica i ispunjeni strepnjama 
odlazili u nepoznate i daleke krajeve. A evo sada samo godinu dana kasnije 
formiramo 1. proletersku diviziju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:10.55pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Na 
ovoj svečanosti svi smo videli i osetili snagu našeg pokreta, porast naše 
vojske, videli smo naše pobede, oslobođene gradove, oslobođenu teritoriju, 
videli smo sigurnu perspektivu naše borbe. Pa i sama svečanost, svojom 
atmosferom, deluje na nas blagotvorno, osvežavajući, kao praznik radosti, to 
više što smo do tada imali malo svečanosti, malo ovakvih praznika.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.8pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Posavci, 
glavnina u bataljonu, raduju se i ponose time što je Koča, bivši komandant 
njihovog odreda, postao komandant divizije.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.8pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">U 
bataljonu su učinjene mnoge izmene: komandant bataljona Miladin Ivanović i 
politički komesar Čeda Minderović otišli su na nove dužnosti, pa je 
popunjavanje ovih i drugih upražnjenih mesta izazvalo čitav niz po meranja u 
komandama četa, vodovima i desetinama. Sada je komandant bataljona Siniša 
Nikolajević, zamenik komandanta Ljuba Ilić Španac, ja sam postao politički 
komesar, a zamenik političkog komesara, Dušan Šijan, bio je na toj dužnosti 
tek nekoliko meseci. Pošto smo svi bili iz našeg bataljona, iz četa, to su na 
naša mesta došli novi ljudi. Trebalo je zbog toga da svi „primamo&quot; i 
„predajemo&quot; dužnosti. Ta primopredaja je bila uvek jednostavna i prosta 
stvar kod nas. Ali u ovim uslovima mirovanja u Petrovcu, mi koji smo stupili na 
novu dužnost, ispunjeni poletom, ambicijama i željom da sve bude još bolje, 
komplikovali smo malo tu jednostavnu primopredaju* pa je ona zahvatila sve i 
unela mnogo živosti u bataljon. Držali smo sastanke, savetovanja, predavanja 
po „političkoj&quot; i po „vojnoj&quot; liniji. Pregledano je oružje, 
municija, oprema. Ova zaposlenost je skraćivala slobodno vreme i dokolicu, ali 
je stvarala uzbudljivu atmosferu priprema za nešto krupno i novo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.8pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Iz 
govora druga Tita, koji smo s najvećom pažnjom slušali i posle ga dugo prepričavali, 
komentarisali i tumačili, najviše su nas privukle reči o Srbiji i našem 
povratku u Srbiju. Sam govor druga Tita, formiranje divizije, a zatim i razne 
„komordžijske vesti&quot; izdašno su poslužili kao povod za beskrajne 
razgovore među borcima o već uobičajenim i tako dragim temama: kuda ćemo 
sada krenuti, koji ćemo grad osloboditi, kada ćemo u Srbiju i slično.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.8pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Prave 
se i raspredaju razne „strategijske kombinacije&quot; na svetskim i našim 
frontovima. „Komordžijske vesti&quot; su javljale da će divizija uskoro da 
krene „na istok&quot;. Ovo „na istok&quot; je za svakog značilo — u 
Srbiju - a Srbija se nije spominjala radi konspiracije. Takve vesti, iako 
ismejavane i pogrdno nazivane „komordžijske&quot;, nisu bile bez uticaja i 
uvek su, tobože, bez interesovanja i uz ismejavanje, rado slušane, jer je 
iskustvo potvrdilo da te vesti uvek sadrže ponešto istine. Tako se o ovom 
pokretu „na istok&quot; naširoko raspravljalo.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.8pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;">— 
Da li ćemo uz put do Srbije napadati i oslobađati gradove?<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.8pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Sad je zimsko doba, pa ima malo izgleda da ćemo ići u Srbiju dok se ne otopi 
sneg.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.8pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Šta nam smeta sneg? Još je bolje ići u zimu, jer onda nemački tenkovi ne 
mogu za nama.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.8pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Vrhovni štab neće dopustiti da uz put oslobađamo gradove, treba sa što manje 
gubitaka doći u Srbiju, da tamo bijemo Nemce i četnike, a bosanske gradove će 
osloboditi Krajišnici.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.8pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Da li ćemo u Srbiju ići preko Drine ili opet preko Lima i Uvca? Ne bih voleo 
da opet po hladnoći gazim Lim, kao prošle zime.</span></p>
<p class="Bodytext1" style="margin-top:0mm;margin-right:1.0pt;margin-bottom:9.1pt;
margin-left:1.0pt;text-align:justify;text-indent:26.0pt;line-height:10.55pt;
mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Ovakvi 
i slični razgovori vodili su se tih dana u bataljonu „na svim nivoima&quot; 
— među borcima, u komandama četa, pa i u štabu bataljona. Razlika je bila 
samo u tome što su neki više, a neki manje bili naivni u procenjivanju 
vremena, načiia, uslova odlaska u Srbiju, u nagađanju o dočeku u Srbiji, o držanju 
naroda prema nama, otporu neprijatelja i slično, a svima je bila zajednička želja 
da se što pre tamo ide.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Srbija 
i povratak u nju bili su stalne i vrlo drage teme razgovora u bataljonu. Sve je 
služilo kao povod za priče o Srbiji: za vreme teškoća, napora i gladi, o 
Srbiji se govorilo kao o izgubljenom raju. Tada bi se oživljavale skoro idilične 
slike iz prvih partizanskih dana u Srbiji. Pričale bi se samo najlepše 
uspomene o tome kako je narod po selima radosno i oduševljeno dočekivao 
partizane, donosio obilatu hranu, kako se lepo i veselo logorovalo po šumama i 
selima Posavine itd. Kada smo, pak, pobeđivali, oslobađali gradove, dobro se 
hranili, vozili autobusima i vozovima, onda je i to bio povod da, ispunjeni osećanjem 
snage, govorršo o povratku u Srbiju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Borci, 
većinom seljaci iz Posavine i okoline Beograda, upoređivali bi sela, kuće, 
njive, useve, stoku i sve ostalo u Bosni sa odgovarajućim stvarima u Srbiji. 
Razume se da je to upoređivanje najčešće bilo u korist njihovog sela i 
kraja.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Dok 
smo se odmarali u Petrovcu, oni koji imaju dobro pamćenje obično bi započinjali 
ovakve razgovore:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Sećaš li se da smo na današnji dan prelazili preko Rudnika, ili gazili 
Moravu, ili gladovali u onom selu na Zlatiboru? ...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Ovakvi 
razgovori su, obično izazivali tugu i žalost zbog napuštanja svoga kraja. 
Podse%ali su da je prošla već godina dana kako su napustili svoja sela i 
porodice. Potpuna neizvesnost i strepnje u pogledu sudbina rodbine i prijatelja 
još su više pojačavale tmurno raspoloženje.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Popaljene 
kuće i sela u Bosni, narod u zbegovina i kolibama — podsećali su i 
ispunjavali borce zebnjom da su, možda, i njihova sela popaljena, da su, možda, 
i njihovi najbliži pobijeni ili se spasavaju u ovakvim zbegovima. Sve je to 
izazivalo i jačalo težnju za odlazak u Srbiju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Jednogodišnja 
razdvojenost od rodnog kraja dovoljna je da izazove snažnu nostalgiju. Te 
sentimentalne priče i maštanja o Srbiji mogle bi onoga ko bi ih slušao sa 
strane navesti na pogrešan zaključak da one, možda, negativno utiču na 
borbeni moral boraca, da mogu izazvati kod pojedinaca nastojanje da se klone oštrih 
borbi da bi se sačuvali i doživeli taj toliko željeni povratak. Međutim u držanju 
boraca nije s mogla naći potvrda takvog, naizgled logičnog, zaključka. 
Naprotiv, što su izgledi za povratak u Srbiju bili veći i prespektive 
bliskije, to su i borci bili smeliji i neustrašljiviji. Pored veće 
prekaljenosti u borbama, političke svesti, dublje mržnje prema neprijatelju, 
sve jače želje za što bržom pobedom, mislim da su na ovakvo „nelogično&quot; 
ponašanje boraca uticali još neki momenti. To su, pre svega, borbene tradicije 
naroda iz koga su izrasli i njihov lični ponos. Iako je svaki žarko želeo da 
se vrati u Srbiju, da ponovo vidi svoj kraj i svoju rodbinu i prijatelje, svaki 
je isto tako želeo da se vrati kao dobar borac, kao ratnik bez senki i mrlja na 
svom ratničkom držanju. Često sam zapazio da pojedinci misle o tome, da zamišljaju 
sebe među svojim rođacima i poznanicima u ulozi ratnika koji priča svoje 
uspomene.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Jednom 
se jedan drug, dobar borac, koji nije član Partije, obratio zameniku komesara 
čete i tražio da bude primljen u Partiju, objašnjavajući svoj zahtev, 
uglavnom, sledećim: eto, vratićemo se uskoro u Srbiju, a ja još nisam postao 
član Partije, pa šta će mi na to reći moji seljaci!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Drugom 
jednom prilikom vodio se u grupi boraca razgovor o ustašama, pa je jedan drug, 
tvrdeći da je kod ustaša moral znatno opao, u prilog ove tvrdnje naveo slučaj 
koji se desio našem puškomitraljescu Žoji Tabakoviću, iz Velike Moštanice.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Žoja 
je bio vrlo hrabar borac, inače tih i povučen mladić. Bio je nepismen, a 
uporno je izbegavao da se opismeni i pored svih naših nastojanja. Jednom mi je 
rekao da je zbog učitelja napustio osnovnu školu već u prvom razredu i da 
nikako ne može naučiti da piše. Tom našem Žoji desio se ovakav slučaj u 
borbi sa ustašama na brdu Klenku kod Posušja 16. avgusta 1942, gde smo do nogu 
potukli jednu njihovu bojnu. U jurišu našeg bataljona ustaše su bile 
razbijene i u njihovom progonjenju, niz padine Klenka, Žoja se odjednom nađe 
sam pred grupom od pet ustaša. On uperi puškomitraljez i povuče okidač, ali 
puškomitraljez je bio prazan. Ustaše su stajale unezverene ne preduzimajući 
baš ništa. Žoja pribrano izvadi iz džepa šaržer od pet metaka, stavi ga u 
okvir puškomitraljeza i pojedinačnim okidanjem ubi svu petoricu. Ovo je bio 
zaista neverovatan, ali istinit događaj, koji se može objasniti samo potpunom 
zbunjenošću ustaša. Kad je ovaj drug završio tu priču, dokazujući time 
kukavičluk ustaša, progovori ćutljivi Žoja:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.55pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
To je cela istina, ali mi niko u Moštanici ne bi to verovao.</span></p>
<p class="Bodytext1" style="margin-top:0mm;margin-right:1.0pt;margin-bottom:9.1pt;
margin-left:1.0pt;text-align:justify;text-indent:26.0pt;line-height:10.55pt;
mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Na 
ove Žojine reči bio sam u početku iznenađen što o svom podvigu razmišlja i 
sudi sudom njegovih seljaka i rođaka u Moštanici. Sigurno je bio zadovoljan i 
ponosan i pred svojim drugovima i pred starešinama zbog ovog podviga. I doista 
se mogao time ponositi pred celom našom vojskom, ali, eto, on je pomenuo svoju 
Moštanicu. Kod svih bi dobio priznanje za svoj podvig, ali je njemu očevidno 
bilo stalo i do priznanja seljaka u Moštanici. Ovaj slučaj me naveo da razmišljam 
i o tome koliko u ovoj borbi sve nas, pored političke svesti, mržnje prema fašizmu 
i drugih okolnosti, pokreću i podstiču na junaštva — naše Moštanice.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Šesnaestog 
novembra smo krenuli iz Bosanskog Petrovca u pravcu Ključa. Dvostruko smo se 
radovali. Prvo, što smo uopšte krenuli iz Petrovca, gde nam je već bilo 
dosadilo mirovanje, a drugo, što krećemo „na istok&quot;, prema „komordžijskim 
vestima&quot; — u Srbiju. Posle dugog marša, koji je otežavalo kretanje po 
tvrdom drumu Petrovac— Ključ, stigli smo noću u Bravsko, selo iznad Ključa. 
Toliko rastojanje bismo mnogo lakše prevalili po brdima i šumama nego po 
tvrdom, nabijenom drumu, jer naša obuća, većinom od presne kože, nije pružala 
nikakvu zaštitu od neravnina i tvrdoće puta.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Pošto 
je gotovo celo selo bilo popaljeno, zanoćili smo u proređenoj šumi kraj 
druma. Kako se komora kretala s nama, pa nije mogla da spremi hranu, to smo se 
morali pomiriti s tim da idemo na spavanje bez večere; kao uteha je došla vest 
da ćemo za doručak imati pasulj s goveđim mesom. Naložene su velike vatre, 
na svaku desetinu po jedna, pa pošto je bilo hladno, nastalo je već poznato mučenje 
u snu: dok se ona strana tela koja je do vatre dobro greje, druga se ukočila od 
hladnoće. Onaj koji spava oseća hladnoću, pa se u snu sve više primiče, dok 
ga blizina vatre ne opeče; tada se probudi, okrene na drugu stranu, i opet sve 
iznova. To se ponavljalo svaka četvrt ili pola sata. Kad smo ujutro ustali i 
kad je trebalo da primimo taj tako željeni doručak, on je umesto okrepljenja i 
zadovoljstva doneo i izazvao žestoku ljutnju na račun „radnog voda&quot;, 
kako smo zvali komoru, intendante i kuvare. Prilično boraca našlo je u 
porcijama s pasuljem i mesom i poneku skuvanu žabu. Brzo se našlo objašnjenje 
za to: ovo je bio bezvodan kraj, pa su kuvari uzeli vodu za kuvanje iz jedne 
bare. Tako su po mraku zajedno s vodom ubacili u kazane i žabe. Samo neki 
drugovi su jeli kao da se ništa nije desilo. Oni su doručkovali tešeći se da 
u njihovoj porciji nije bilo žaba, trudeći se da bar ne misle na to, ali 
ostali prosto nisu mogli da jedu. Primer Talijana, koji, navodno, jedu žabe kao 
poslasticu, nije pomogao. Bilo je tada i oštrih i grubih psovki na račun 
kuvara. To je bio revolt onih „koji se bore&quot; protiv „zabušanata iz 
pozadine&quot;, „komordžijskih lenština&quot;, koje treba poslati u prve 
borbene redove, u bombaše, na bunkere ili - streljanje!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.55pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Ni 
štab bataljona nije pošteđen kritike što trpi i dopušta tako nesavestan 
odnos kuvara prema zadacima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.55pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Sve 
se ipak svršilo na grdnjama kuvara i gladovanju nas koji nismo jeli. Pošto to 
nije bilo ni za jedne ni za druge ništa novo, lako se i podnelo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.55pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Posle 
završenog doručka smo krenuli. Prošli smo kroz Ključ, spaljenu i napuštenu 
varošicu u dolini reke Sane. Ostala je čitava samo jedna kuća, u kojoj je 
bila smeštena komanda mesta. Već nekoliko puta smo bili u Ključu. Zadnji put 
ga je oslobodila naša brigada. I uvek je drveće šljiva puno roda oko 
spaljenih kuća ostavljalo na nas mučan utisak napuštenosti. I sada smo, u 
drugoj polovini novembra, našli neobrana stabla puna slatkih, prezrelih šljiva.</span></p>
<p class="Bodytext1" style="margin-top:0mm;margin-right:1.0pt;margin-bottom:9.1pt;
margin-left:1.0pt;text-align:justify;text-indent:26.0pt;line-height:10.55pt;
mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Od 
Ključa, preko Kočićevog Zmijanja, gde smo očekivali otpor četnika, koji je 
izostao pošto su oni blagovremeno pobegli, došli smo u rejon Sitnige, 
raskrsnice puteva za Ključ, Banja Luku, Mrkonjić-Grad.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Prva 
borbena akcija naše divizije, od kako je formirana, bila je napad na Sitnicu. 
Naša brigada, 1. proleterska, napadala je na samo mesto, dok su druge obezbeđivale 
pravce prema Banjoj Luci i drugim mestima. Ovo je bio i prvi veći borbeni 
zadatak za nas, nove rukovodioce bataljona i neke komandire i komesare četa.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Napad 
je izvršen u 22 časa 19. novembra.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Naš 
bataljon je iznenadio i brzo likvidirao na svom sektoru nekoliko utvrđenih 
bunkera s domobranskom posadom. Najveći broj domobrana je zarobljen. 
Zarobljenike smo ostavili pod stražom, a mi smo produžili ka kućama sela 
Sitnice. Od šume u kojoj su se nalazili zauzeti bunkeri do sela naišli smo na 
veću grupu domobrana upućenih kao pomoć posadi u bunkerima. Misleći da smo 
mi njihovi koji beže iz bunkera, vikali su nam: „Ne bežite! Evo, 
dolazimo!&quot; A kad su uvideli svoju zabludu, bilo je već kasno. Opkoljeni, 
iznenađeni i zbunjeni, odmah su se predali.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Došli 
smo do sela i uputili se u streljačkom stroju duž glavne ulice, u stvari 
druma, zahvatajući kuće i dvorišta. Ispred nas je, negde sa sredine sela, 
neprijatelj davao otpor iz nekog uporišta; bio je, zapravo, u spaljenoj džamiji, 
pa smo se uputili u tom pravcu. Dok smo tako oprezno nastupali, jedan naš borac 
iz dvorišta pored puta viknu:<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Evo topa!<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Nekolicina 
nas se uputi k njemu. Tu se nađe i jedan drug koji se glasno obrati onome u 
dvorištu:<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Ne diraj ga, ja sam radio u vojnotehničkom zavodu, pa znam da rukujem topom.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Kad 
smo došli u dvorište, „stručnjak&quot; iz vojnotehničkog zavoda je već 
zagledao „top&quot; i govorio:<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Ne vredi, odneli su mu zatvarač.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Skupi 
se još nekoliko boraca, koji počeše zagledati i pipati „top&quot;, pa onda 
neki sumnjičavo primeti da to i ne liči na top, već na poljsku kuhinju. I 
zaista, bio je to pokretan poljski kazan za kuvanje! Poduži dimnjak je bio položen, 
pa je ličio na cev od topa, a otvorena vrata od ložišta učinila su se našem 
„stručnjaku&quot; kao prazno ležište zatvarača.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Gde si, bre, artiljerče, gde si Kragujevčaninu? — počeše ostali da zovu i 
da se tako sprdaju sa „stručnjakom&quot;, koji se, sav zbunjen, brzo izgubi.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">U 
sredini sela, u zidine spaljene džamije povuklo se nešto Nemaca, domobrana i 
četnika, dajući odatle žestok otpor. Pošto su svi okolni položaji i bunkeri 
neprijatelja bili zauzeti, to se gotovo cela brigada koncentrisala oko ovog 
uporišta.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">U 
zamahu borbe, poneti lakim uspehom, likvidacijom okolnih utvrđenja, 
zarobljavanjem velikog broja vojnika, pa i pod uticajem okolnosti da je većina 
komandnog kadra bila nova i htela da učvrsti svoj ugled kod boraca, prilazilo 
se suviše blizu džamije, pa su nepotrebno pretrpljeni i teški gubici. Iz našeg 
bataljona je poginulo sedam drugova kod džamije, koju smo inače brzo i lako 
likvidirali čim smo upotrebili bacače. Mine iz bacača su padale u samu džamiju, 
koja nije imala krova, i pobile sve koji su se nalazili unutra, sem jednog 
deteta koje je, čudom, ostalo potpuno nepovređeno. U džamiju se, naime, bila 
eklonila i žena četničkog vojvode Drenovića, sa šestogodišnjim detetom, 
koje je držala u naručju. Kad su prestali da daju otpor, ušli smo u džamiju 
i zatekli u životu samo ovo dete, koje je sutradan predato seljacima. Među 
poginulim drugovima iz našeg bataljona bila je i cela komanda Treće čete. </span><span lang="HR" style="font-family:&quot;Times New Roman&quot;;mso-ansi-language:HR;mso-fareast-language:
SR-CYR">G</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">ubitak ovih, svima dragih drugova, izazvao je 
veliku žalost i pomračio radost ove velike pobede.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Naš 
bataljon je sutradan dobio sasvim neželjen zadatak — da organizuje evakuaciju 
ratnog plena iz Sitnice. Nismo se tome ni malo radovali, jer umesto da se posle 
teške borbe, nespavanja i napora odmaramo, trebalo je sakupiti, srediti i 
klasificirati plen: oružje, municiju, opremu, hranu i drugo. Trebalo je naći i 
mobilisati seljake i konje, osigurati smeštaj plena, paziti da seljaci ne 
raznesu oružje, municiju i drugo što je bilo potrebno vojsci. Pri ovakvim 
zadacima jedinica se rasturi, jer deluje u patrolama i malim odeljenjima, a 
treba obezbediti brzo prikupljanje jedinice u slučaju iznenadnog pokreta ili 
napada.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:10.45pt;mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">I 
doista nam se desilo najgore od onoga čega smo se pribojavali. Oko podne su iz 
Banja Luke iznenada prodrli tenkovi do Sitnice i otvorili vatru. Bili smo u 
najvećoj gužvi: gomile plena, komora, seljaci, konji i odjednom — 
mitraljeski rafali i brza topovska paljba iz tenkova. Tako se gužva udesetostručila; 
nastala je panika, svako je bežao na svoju stranu — komordžije, seljaci, 
konji. Od sela do šume blaga padina pokrivena snegom odjednom se prekrila masom 
ljudi i stoke i postala meta neprijateljevih mitraljeza. U toj situaciji zamenik 
komandanta našeg bataljona, Ljuba Ilić Španac, išao je od šume ka selu i 
zatekao se na čistini. Jedna granata iz tenka ga pogodi i teško rani. Tu je 
poginulo i bilo ranjeno i nekoliko seljaka iz okolnih sela koji su radili na 
evakuaciji plena.</span></p>
<p class="Bodytext1" style="margin-top:0mm;margin-right:2.0pt;margin-bottom:7.15pt;
margin-left:1.0pt;text-align:justify;text-indent:27.0pt;line-height:10.45pt;
mso-line-height-rule:exactly;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Tenkovi 
su se brzo povukli ka Banjoj Luci, jer sa njima nije bilo vojske. Tada smo se 
ponovo vratili u selo i s još većim mukama izvukli plen, ali smo na Sitnici 
ostavili osam naših dragih drugova. Zato su uspomene na ovu veliku i sjajnu 
pobedu, u kojoj su, takođe, bile osvedočene izvanredne borbene vrednosti naše 
1. proleterske brigade, za nas pretežno tužne i gorke, jer su vezane za imena 
palih drugova: Miodraga Blagojevića Bate, Marka Čiče, Ljube Ilića Španca, 
Miše Mihajlovića, Miše Sterka, Jose Čvrljka, Bate Karića i drugih.</span></p>
<p align="right"><span style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:SR-CYR;
mso-bidi-language:AR-SA">Vojin LUKIĆ</span><br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27.htm"><b>Prethodni dokument</b></a></TD>
<TD><a href="27_2.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>
