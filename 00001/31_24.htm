<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_23.htm"><b>Prethodni dokument</b></a></TD>
<TD><a href="31_25.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">PALI 
SU U JURIŠU 1. ČETE NA BIHAĆ</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:11.0pt;line-height:91%"><span lang="DE" style="mso-ansi-language:DE">Poslije 
dve neprospavane noći i vrlo napornog marša od oko 140 kilometara, koji je bez 
prekida trajao punih 36 sati, brigada je krenula u do tada svoju najveću borbu 
— u napad na Bihać.<o:p>
</o:p>
</span></p>
<p class="MsoNormal" style="text-indent:11.0pt;line-height:91%"><span lang="DE" style="mso-ansi-language:DE">1. 
četa 1. bataljona je dobila jedan od najdelikatnijih zadataka, zauzimanje ustaškog 
uporišta selo Žegar, koje su one dobro utvrdile. Postavljeni su bunkeri, 
pojedine kuće su bile<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">pretvorene u 
puškarnice, izrađeni su rovovi a ispred njih bila je postavljena bodljikava žica. 
</span><span lang="EN-GB">Čitav prostor na nekoliko stotina metara ispred 
bodljikave žice bio je ravna oranica. Ustaše su ga noću stalno osvetljavale 
raketama i branile jakom puščanom, mitraljeskom i minobacačkom vatrom, tako 
da je bilo vrlo teško neopaženo im se privući.</span></p>
<p class="MsoNormal" style="margin-top:1.0pt"><span lang="EN-GB">U malim 
kolonama, u najvećoj tišini, 1. četa je preko sela Zavalja podišla 
neprijateljskim položajima ispred Žegara i zajedno sa ostalim četama našeg 
bataljona u određeno vreme, na dati znak, otpočela napad na selo. </span><span lang="DE" style="mso-ansi-language:DE">Otvorena 
je paklena vatra sa obe strane na čitavom frontu; bombe su sevale a mitraljezi 
brektali.<o:p>
</o:p>
</span></p>
<p class="MsoNormal" style="text-indent:11.0pt;line-height:91%"><span lang="DE" style="mso-ansi-language:DE">Desno 
od našeg bataljona, preko Skočaja i Somišlja, napadala je 1. krajiška 
brigada. Pored praska bombi, puščane i mitraljeske vatre, kroz noć se orio 
poklič &quot;Ura!&quot; i poznata srečica boraca 1. krajiške brigade: 
&quot;Nagari Mileva! </span><span lang="EN-GB">Razbrucaj Stevanija!&quot;</span></p>
<p class="MsoNormal" style="text-indent:11.0pt;line-height:91%"><span lang="EN-GB">Zastali 
smo pred preprekama. Jurišati sa cijelom četom direktno na ciljeve — nije se 
smjelo. Tada je po sugestiji komandira čete, iz 1. voda izdvojena grupa od 5 
boraca: Petković Slavko, Tadić Branko, Rodić Dušan, Tadić Gajan i Buha Duško, 
koji su se, koristeći živicu seoskog puta, neopaženo privukli i ubacili bombe 
u ustaške bunkere. Poslije toga čitava naša četa je krenula na juriš i 
brzo, uz ono naše &quot;ura&quot;, zauzela uporište Žegar. Ustaše su uz 
velike gubitke panično bježale prema gradu, zadržavajući se u prvim kućama 
na samoj njegovoj ivici.</span></p>
<p class="MsoNormal" style="line-height:91%"><span lang="EN-GB">U tom našem 
jurišu poginuli su nam: Rodić Stevica, Rodić Dušan, Buha Duško, a teže 
ranjeni Petković Slavko, Babić Pero, Šušilović Miloš i Rodić Mićo.</span></p>
<p class="MsoNormal" style="line-height:91%"><span lang="EN-GB">Poslije 
zauzimanja sela Žegar naša četa je bila zadržana, jer smo prema zadatku na 
tom mjestu trebali da se spojimo sa djelovima našeg 4. bataljona, koji je 
napadao na pomoćni aerodrom. Međutim, ta veza nije bila uspostavljena i nas je 
tu zatekao dan.</span></p>
<p class="MsoNormal" style="line-height:91%"><span lang="EN-GB">Dok smo mi čekali 
na vezu, ustaše nisu mirovale. Poslije kraćeg sređivanja i dobijenog pojačanja 
krenuli su u snažan protivnapad, prisilili nas da se povučemo i oni su ponovo 
zaposjeli Žegar.</span></p>
<p class="MsoNormal" style="line-height:91%"><span lang="EN-GB">Povlačenje čete 
štitio je puškomitraljezac Malbašić Branko. U stojećem stavu tukao je po 
razbesnjelim ustašama, sve dok nije pao izrešetan ustaškim mecima.</span></p>
<p class="MsoNormal" style="line-height:91%"><span lang="EN-GB">Poslije povlačenja 
čete, odmarali smo se i pripremali za novi juriš. Komandir čete sa 
komandirima vodova i odeljenja je za to vrijeme, iako ometan mitraljeskom vatrom 
neprijatelja, vršio detaljno izviđanje pravaca i rejona za sledeći napad. Tom 
prilikom svako odjeljenje i vod dobili su konkretne zadatke i četa je u 
popodnevnim časovima ponovo krenula u napad, ali nešto izmjenjenim pravcem.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Veza sa ostalim jedinicama bila je uspostavljena. Napad je bio snažan i 
jednovremen. Za kratko vrijeme u brzom naletu ponovo smo zauzeli Žegar i produžili 
nastupanje prema gradu. Po zauzimanju Žegara, u aleji koja vodi prema gradu, 
spojili smo se sa borcima 1. krajiške brigade koji su napadali desno od nas. 
Tada je naš juriš postao još snažniji. Svi smo jurišali ne obazirući se na 
žrtve, koje su bile neminovne, samo da bi se zadatak izvršio.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U toku tog juriša na samoj periferiji grada poginuo nam je zamenik 
komandira čete Vojin Malbašić i borac Popović Lazuka, a nekoliko drugova je 
lakše i teže ranjeno. Nastavljena je ulična borba, bombe su praštale a na 
juriš se osvajala zgrada po zgrada, koje je neprijatelj uporno branio.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Poslije dva dana žestoke borbe neprijatelj je uz velike gubitke proteran, a 
Bihać je bio u našim rukama. U svim jedinicama, pa i u našoj četi, među 
borcima je zavladalo pobjedničko veselje. Radosti nije bilo kraja, jer je 
postavljeni zadatak uspešno izvršen, stvorena je velika slobodna teritorija, a 
u naše ruke pao je drugi po veličini grad Bosanske krajine. Taj uspjeh je u 
sve borce i rukovodioce, kako ostalih jedinica tako i naše čete, ulio novu 
snagu, za nove borbe i pobjede.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Međutim, kada se naša četa postrojila da bi izvršila analizu uspeha u 
protekloj borbi, svi smo sa tugom primijetili da među nama više nema drugova: 
zamjenika komandira čete Malbašić Vojina, puškomitraljezaca Malbašić 
Branka i Rodić Stevice, bombaša Rodić Dušana, Popović Lazuke i Buha Dušana. 
</span><span lang="EN-GB">Svi su oni bili radnici iz Drvara i njegove okoline.</span></p>
<p class="MsoNormal" style="line-height:91%"><span lang="EN-GB">Pali su dajući 
život za slobodu svoga naroda. Cela četa neizmjerno ih je voljela jer su oni 
to zaslužili svojom nesebičnom hrabrošću, drugarstvom i najljepšim vrlinama 
koje krase jednog čoveka. Ostali su pod zidinama drevnog grada Bihaća, kao 
simbol i živi spomenik budućim pokoljenjima, kako se treba boriti za slobodu 
svog naroda.</span></p>
<span lang="EN-GB" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
EN-GB;mso-fareast-language:EN-US;mso-bidi-language:AR-SA">Sretko TRIKIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_23.htm"><b>Prethodni dokument</b></a></TD>
<TD><a href="31_25.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

