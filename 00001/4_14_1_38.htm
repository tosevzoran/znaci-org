<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_37.htm"><b>Prethodni dokument</b></a></TD><TD><a href="4_14_1_39.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 38</strong></p>
<p align="center"><strong>DIREKTIVA KOMANDANTA OPERATIVNIH JEDINICA ISTOČNE BOSNE I
  HERCEGOVINE OD 9. JANUARA 1942. POTČINJENIM OFICIRIMA ZA POSTUPAK U
  SLUČAJU NAPADA ITALIJANSKIH I NEMAČKIH JEDINICA NA ČETNIKE<sup>1</sup></strong></p>
<p align="center"><strong>Prilog 6<sup>2</sup></strong></p>
<p align="center">DIREKTIVA</p>
<p>Za g.g. oficire operativnih jedinica istočne Bosne i Hercegovine.</p>
<p>Situacija je takova da svakog trenutka može doći do
  nemačko-italijanske invazije<sup>3</sup> našeg oslobođenog dela Kraljevine
  Jugoslavije, a odnos snaga ne daje izgleda za naš uspešan otpor. U
  takvoj situaciji, svaki otpor bio bi štetan do krajnosti za srpsko
  stanovništvo u ovom kraju, a uz to uzaludan. Usled toga, preduzeće se
  blagovremeno strategijsko odstupanje jednim delom naših trupa, dok će
  drugi deo pod vidom Srpskih dobrovoljačkih četničkih odreda ostati sa
  stanovništvom radi njegove zaštite, makar i u saradnji sa okupatorom
  slično kako postupaju prilikom evakuacije teritorije sanitetski organi,
  opštinske vlasti i policije.<sup>4</sup> Partizanske starešine biće upozorene da ne stvaraju
  izlišne žrtve srpskog življa. G.g. oficiri trebaju da imaju u vidu
  sledeće:</p>
<p>1) Zakletvi se može i mora ostati verni, predajući se
  neprijatelju kad drugog izlaza nema, a dotle ostajući sa poslednjim
  vojnicima koji se bore.</p>
<p>2) Borba se može i mora produžiti, prvenstveno tamo gde je
  najlakše, a to je u delu naše Kraljevine gde nema jakih okupatorskih
  garnizona i gde je okupator manje zainteresovan, t.j. u Nezavisnoj
  Državi Hrvatskoj i to u njezinom planinskom delu &#8212; Lici i Kordunu.</p>
<p>3) Borba ima dva vida &#8212; napad i odbranu &#8212; iako se ne može
  napadati može se dugo braniti, koristeći sva sredstva koja služe
  braniocu, naročito prikrivanje, kamuflažu i tajnost uopšte.</p>
<p>4) Sa gledišta međunarodnog ratnog prava naša borba biće uvek
  legalna i ispravna, vojnička i poštena: nikada ne zarobljeni ili
  oslobođeni dolazom u sastav slobodnih jedinica naše vojske, mi imamo
  pravo i dužnost da se borimo do zarobljavanja, do smrti ili pobede.</p>
<p>5) Sa nacionalnog gledišta naša borba biće uvek svetao dokaz naše narodne vitalnosti i nepobedljivosti.</p>
<p>6) Sa privrednog i socijalnog gledišta naša borba koris-tiće
  narodu u toliko što ćemo na terenu uvek moći bolje od svakog drugog,
  kao naši stari hajduci, da utičemo na pravičnu podelu privrednih dobara
  i izglađivanje socijalnih razlika.</p>
<p>Imajući ovo u vidu treba uraditi sledeće:</p>
<p>1. Pripremiti već sada položaj &#8212; zabačeno selo i kuće &#8212; u koji
  će se oficiri povući sa vojnicima koji će ga pratiti u daljoj borbi.</p>
<p>2. Već sada prikupljati obaveštenja o najpogodnijem pravcu otstupanja ka zapadu od reke Bosne i Neretve.</p>
<p>3. Odrediti već sada vojnike koji će ostati u neprijateljskoj
  pozadini radi zaštite srpskog življa pod imenom srpskih četnika,
  snabdevenih legitimacijama i odrediti im starešine.</p>
<p>4. Odrediti vojnike koji će se pustiti na neodređeno ot-sustvo
  i pripremiti za njih objave (oni bez oružja i koji ne žele više da ga
  nose).</p>
<p>5. Odrediti vojnike koji će pratiti oficire u dalju borbu (oni
  koji se dobrovoljno jave za taj zadatak) i od njih formirati već sada nove trojke, desetine, vodove, čete i bataljone iz
  takozvanih Udarnih odreda.<sup>5</sup> I u dosadašnjim udarnim odredima sposobnost
  vojnika za dalju borbu.</p>
<p>6. Stvoriti u sebi i kod svojih potčinjenih čvrstu volju za dalju
  borbu pod starim i svetlim geslom: S verom u Boga, za Kralja i
  Otadžbinu!</p>
<p>9. januara 1942. god. u Fojnici hercegovačkoj.</p>
<p align="center">KOMANDANT</p>
<p align="center">operativnih jedinica, major: </p>
<p align="center"><strong>Boško P. Todorović</strong>, s.r.</p>
<br>
<b class=medtxt><p><sup>1</sup> Original (pisan na mašini, ćirilicom, i umnožen na šapirografu) u Arhivu VII, Ča, k. 170, reg. br. 46/3 (BH-V-1875).</p>
<p><sup>2</sup> Dopisano olovkom.</p>
<p><sup>3</sup> Radi se o ofenzivi nemačkih i ustaško-domobranskih snaga na
  slobodnu teritoriju istočne Bosne (poznata kao druga neprijateljska
  ofanziva). Počela je 15. januara 1942. i izvedena u dve etape (15&#8212;23.
  januara, romanijsko-birčanska operacija i 29. januara&#8212;7. februara,
  ozrenska operacija). Opširnije, vidi Zbornik NOR-a, tom II, knj. 1,
  str. 123&#8212;125, 142 i 143; knj. 2, dok. br. 106, 113, 12&#171;, 152, 157; tom
  IV, knj. 3, dok. br. 13, 28, 33, 40, 50, 163; tom XII, knj. 2, dok. br.
  1, 3&#8212;5, 9, 10, 12, 13, 17, 23; Oslobodilački rat, knj. 1, str. 175&#8212;186;
  A. Džonlagić, M. Leković, Nemačka ofanziva na istočnu Bosnu
  januar&#8212;februar 1942, Beograd 1962. &#8212; Pre početka ofanzive Vrhovni
  komandant NOPOJ uputio je četničkoj komandi istočne Bosne i Hercegovine
  pismeni predlog da pošalje svoje predstavnike na pregovore radi
  raščišćavanja spornih pitanja i radi dogovora o zajedničkim dejstvima
  protiv neprijatelja (Zbornik NOR-a, tom IV, knj. 3, dok. br. 11).
  Četnička strana nije prihvatila predlog, već je povela pregovore sa
  nemačkim i italijanskim okupatorom o saradnji u borbi protiv NOP-a.
  Opširnije o tome, vidi dok. br. 39&#8212;46, 48&#8212;51, 56&#8212;58; tom XII, knj. 2,
  dok. br. 23; Antun Miletić, O saradnji komandanta četničkih odreda
  istočne Bosne Jezdimira Dangića sa Nemcima, VIG, br. 2/1972, str.
  135&#8212;145.</p>
<p><sup>4</sup> Tu koncepciju o upotrebi četničkih jedinica B. Todorović je
  precizno definisao u pismu od 19. januara kapetanu Sergiju
  Mihajloviću, komandantu četničkih snaga u rejonu Foče (Arhiv VII, Ča,
  k. 231, reg. br. 15/6; Zbornik NOR-a, tom II, knj. 3, dok. br. 108).</p>
<p><sup>5</sup> Krajem decembra 1941. u istočnoj Bosni su postojala dva četnička
  odreda koji su nosili naziv udarni: 1. udarni odred četnika
  jugoslovenske vojske i 2. udarni četnički odred &#187;Dušan Savić&#171;. Prvi
  udarni odred je formiran u Čačku 1. oktobra 1941. od izbeglica iz Bosne
  i Hercegovine, a krajem meseca došao u istočnu Bosnu. Razbijen je od
  partizanskih snaga u drugoj polovini januara 1942 (Arhiv VII, Ča, k.
  127, reg. br. 42/10, k. 170, reg. br. 17/4, k. 175, reg. br. l/l, mf.
  Lok. muz. 2/745; A NOR, k. 1641, reg. br. 12/13). O 2. udarnom odredu
  nema podataka. Međutim, B. Todorović je, 14. decembra 1941, izdao
  naredbu da se formiraju novi četnički udarni odredi koji bi trebalo da
  budu pod njegovom neposrednom komandom i &#187;svom dušom odani svom Kralju&#171;
  (Arhiv VII, Ča, k. 170, reg. br. 21/2). Tu zamisao nije uspeo ostvariti.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_37.htm"><b>Prethodni dokument</b></a></TD><TD><a href="4_14_1_39.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>