<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_235.htm"><b>Prethodni dokument</b></a></TD>
<TD><a href="31_237.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:12.0pt;mso-ansi-language:DE">ULIČNE 
BORBE U BEOGRADU<o:p>
</o:p>
</span></b></p>
<p class="MsoNormal" style="line-height:91%"><span lang="DE" style="mso-ansi-language:
DE">&nbsp;<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Po oslobođenju Mladenovca, iako umorni i neispavani od napornih marševa i 
juriša u svakodnevnim borbama, žurili smo prema Beogradu. Čini mi se da 
nikada nismo tako brzo marševali a manje se zamorili. Strepili smo da će druge 
jedinice koje su bile bliže Beogradu i motorizovani delovi Crvene armije 
napasti i osloboditi Beograd pre nego što mi stignemo. U toku marševanja tražili 
smo naše borce u brigadi koji su pre rata radili i živeli u Beogradu. Bilo ih 
je dosta. Mnogi su se i sami javljali svojim starešinama da budu vodiči. Najviše 
ih je bilo iz okoline Bosanskog Petrovca, koji su u Beogradu, pre rata, radili 
kao sezonski radnici.<o:p>
</o:p>
</span></p>
<p class="MsoNormal" style="margin-top:2.0pt;line-height:91%"><span lang="DE" style="mso-ansi-language:DE">U 
Jajince brigada je stigla 14. oktobra, oko 12 časova. Ovde nas je dočekao 
kurir i odveo u štab brigade, u kuću gde je bio smešten štab 1. proleterske 
divizije. Komandant divizije pukovnik Vaso Jovanović upoznao nas je sa 
situacijom u Beogradu i okolini, kao i sa utvrđenjima i jačinom neprijatelja. 
Govorio nam je o našim i sovjetskim snagama koje će učestvovati u napadu, a 
zatim je prešao na saopštenje svoje odluke, koju smo ozbiljno i pažljivo 
saslušali. Nabrajao je jedinice jednu za drugom. Za našu brigadu je rekao:<o:p>
</o:p>
</span></p>
<p class="MsoNormal" style="margin-top:2.0pt;text-indent:20.0pt;line-height:91%"><span lang="DE" style="mso-ansi-language:DE">— 
Treća brigada u napadu na neprijatelja u Beogradu, biće u drugom ešelonu 
divizije. Kretaće se neposredno za 1. proleterskom brigadom, pravcem: Banjički 
vis — Autokomanda — Slavija — Terazije — Kalemegdan. Brigada mora biti 
svakog časa spremna za uvođenje u borbu! </span><span lang="EN-GB">Gde i kada 
će biti uvedena u borbu, to će zavisiti od razvoja situacije.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Štab 
naše brigade postavio je tada pitanje mesta i uloge brigade u drugom ešelonu 
divizije. Tražili smo da budemo u prvom ešelonu, ali nam se molba nije 
udovoljila, sa napomenom da je brigada u poslednje vreme imala teške borbe i 
naporne marševe. Pored toga, rečeno nam je da ima neprijateljskih snaga u 
Smederevu i Požarevcu, koje će pokušati da se probiju u Beograd. Brinuli smo 
se šta će nam reći borci koji su na napad čekali spremni kao zapeta puška. 
Nije se moglo ništa više učiniti, već vojnički i disciplinovano primiti 
zadatak i objasniti borcima.</span></p>
<p class="MsoNormal" style="margin-top:3.0pt;text-indent:19.0pt;line-height:91%"><span lang="EN-GB">Drug 
Vaso nam je svakom dao plan Beograda, što je za nas bila novost, jer prvi put u 
ovom ratu uspevamo da dobijemo plan grada koji ćemo napasti. Kada smo prodrli u 
grad i počeli izvršavati zadatke i o tome slati izveštaje, tek onda smo 
uvideli od koliko nam je pomoći bio ovaj plan. On nam je u toku borbe za 
Beograd potpuno zamenio sekcije — karte, koje su nam do tada bile sigurni vodiči 
u Srbiji. </span><span lang="DE" style="mso-ansi-language:
DE">U toku borbe mnogi građani su nam i sami nudili plan grada znajući da nam 
je potreban.<o:p>
</o:p>
</span></p>
<p class="MsoNormal" style="margin-top:3.0pt;line-height:91%"><span lang="EN-GB">Ispred 
naše brigade nalazila se 1. proleterska i neke druge jedinice sa delovima 
Crvene armije. Ove jedinice su bile u kontaktu sa neprijateljem koji se branio 
na liniji: Veliki Vračar — Voždovac — Banjički vis — Dedinje — Banovo 
Brdo — Čukarica.</span></p>
<p class="MsoNormal" style="margin-top:1.0pt;line-height:91%"><span lang="EN-GB">U 
prvi sumrak 14. oktobra sve jedinice su izvršile napad. Na celom frontu se 
rasplamsala paklena vatra. Naročito je bila aktivna neprijateljska artiljerija 
na Vračaru, Adi Ciganliji i Bežanijskoj kosi. Nastupali smo neposredno iza 1. 
proleterske brigade, koja je posle kratke ali žestoke borbe zauzela Banjički 
vis. Nastupajući preko Banjičkog visa ušli smo u tučenu zonu artiljerijskom 
vatrom. Vatra je postajala sve žešća, granate eksplodiraju jedna do druge. </span><span lang="DE" style="mso-ansi-language:DE">Imali 
smo gubitaka. Komandant brigade Vlado Bajić naređuje da krenemo brže i u više 
kolona, tj. rastresitije da bismo izbegli nepotrebne gubitke.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Jedinice u prvom ešelonu divizije izbegle su ovu paklenu artiljerijsku i 
minobacačku vatru: one su se &quot;prilepile&quot; uz neprijatelja kojeg su 
gonile i na njegovim leđima upadale u grad.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Drugi dan 
napada, 15. oktobra oko 12 časova, čelo naše brigade stiglo je do Karađorđevog 
parka. Ovde je brigada uvedena u borbu pravcem: Zorina ulica (sada Ul. </span><span lang="EN-GB">Ivana 
Milutinovića) — Tašmajdan — Bajlonova pijaca. Prilikom uvođenja brigade u 
borbu imali samo nekoliko sukoba sa neprijateljeiu, koga smo vrlo brzo 
likvidirali.</span></p>
<p class="MsoNormal"><span lang="EN-GB">Treći dan borbe, 16. oktobra ujutro, 
brigada je dobila širu zonu i novi pravac napada. Desna granica bila je reka 
Dunav, a leva Ul. Strahinjića Bana. Opšti pravac dejstva duž Ulice Cara Dušana 
u pravcu Zavoda za izradu vojne odeće i ušća reke Save. U napadnoj zoni naše 
brigade bataljoni su dejstvovali u sledećem rasporedu: 2. bataljon desnom 
obalom Dunava, pokraj Električne centrale, u pravcu ušća Save; 1. bataljon 
Ulicom Strahinjića Bana i Dušanovom, u pravcu Zoološkog vrta na Kalemegdanu; 
4. i 5. bataljon dejstvovali su između 2. i 1. bataljona opštim pravcem preko 
Dorćola ka Zavodu za izradu vojne odeće; 3. bataljon i Italijanski bataljon 
bili su u rezervi brigade, u rejonu Bajlonove pijace u Ul. Džordža Vašingtona. 
Oni su čistili teren od većih i manjih grupa Nemaca. Pozadinski delovi, sa 
sanitetom, bili su na Voždovcu, a štab brigade u Cetinjskoj ulici u jednoj 
maloj zgradi pored pivare.</span></p>
<p class="MsoNormal"><span lang="EN-GB">Bataljoni su ostali u ovom rasporedu, 
bez smene, sve do oslobođenja Beograda.</span></p>
<p class="MsoNormal"><span lang="EN-GB">Kao što se vidi, zona napada naše 
brigade bila je široka, neprijatelj jak, dobro utvrđen i podržavan 
artiljerijskom vatrom sa Bežanijske kose i minobacačkom vatrom sa Kalemegdana. 
Neprijatelj je imao i nešto tenkova, kojima je podržavao svoje jedinice u 
rejonu Dušanove ulice i Električne centrale. U ovoj zoni neprijatelj se 
posebno utvrdio. Jakim snagama je zaposeo i uporno branio Prvu mušku gimnaziju 
(sada Gimnazija &quot;Moše Pijade&quot;), Električnu centralu i Zavod za 
izradu vojne odeće. Pored ovih objekata, neprijatelj je na svim raskrsnicama 
imao po jedan čvrsto izgrađen bunker. Zgrade oko raskrsnica takođe je utvrdio 
i jakim snagama branio.</span></p>
<p class="MsoNormal"><span lang="EN-GB">Desno na Dunavu, niže Pančevačkog 
mosta, nalazila se Rečna flota Crvene armije, koja je dejstvovala svojom 
artiljerijom na Kalemegdan i Bežanijsku kosu. </span><span lang="DE" style="mso-ansi-language:
DE">Levo od nas dejstvovala je 1. proleterska brigada.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ovog dana 
brigada je bila ojačana sa desetak tenkova Crvene armije, kao neposredna podrška 
pešadiji; u širim i dužim ulicama nalazila su se po 2 tenka. Oni su se 
kretali neposredno iza naših prednjih delova i na naš zahtev otvarali vatru na 
neprijatelja. Tamo gde nije mogla pešadija, probijali su se tenkovi, a gde nisu 
mogli tenkovi, probijala se pešadija.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U toku borbe i sadejstva sa tenkovima desio se i jedan tragičan slučaj. 
Pre podne 18. oktobra, u Ul. Cara Dušana pojavio se jedan nemački tenk — 
&quot;tigar&quot;. Sovjetski tenkisti su ga prvom granatom pogodili i zapalili 
na sred ulice. Mi smo ruskim tenkistima prišli i čestitali i zajednički se 
radovali ovom uspehu, ali je to veselje pomutila vest da je granata ispaljena iz 
ruskog tenka odsekla glavu jednom našem borcu, koji je u to vreme pretrčavao 
Dušanovu ulicu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nastupajući ulicom primetili smo da su svi ulazi i kapije bili zatvoreni i 
zaključani, što nam je zadavalo velike muke i usporavalo kretanje. Sve važnije 
ulice su bile pod jakom neprijateljskom puščanom, mitraljeskom i minobacačkom 
vatrom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Građani su se sklonili u podrume i jače zgrade. Svako dozivanje stanara 
ostalo je bez uspeha. Tada smo najčešće upućivali po jedno odeljenje deeno i 
levo, kroz dvorišta i bašte — da pronalaze stanare koji su otvarali ulaze i 
kapije. Tamo gde nismo ni tako uspevali, rešavali smo to pomoću tenkovskog 
udara u kapiju ili granatom tenkovskog topa. U ulicama gde smo uspeli na vreme 
da otvorimo ulaze i kapije, nastupanje je išlo brže i s manje žrtava.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Neprijatelj je pored uporne odbrane često vršio protivnapade i ispade, 
koji su bili podržavani jakom artiljerijskom i minobacačkom vatrom, pa i 
tenkovima. Nekad su to činili i bez podrške, verovatno da bi nas iznenadili. 
Jedan jači i vrlo drzak protivnapad izvršili su 17. oktobra iz pravca Zavoda 
za izradu vojne odeće prema Bajlonovoj pijaci. Ovaj protivnapad imao je za cilj 
odbacivanje naših snaga i spajanje sa grupacijom njihovih snaga koje su se 
probile iz Grocke do Velikog Vračara i Malog Mokrog Luga. Svi protivnapadi 
Nemaca na Električnu centralu bili su uzaludni. Nemcima je bilo stalo da održe 
ovaj objekat, verovatno zato što on dominira Dunavom i neposrednom okolinom. 
Borba za Centralu trajala je od 16. do 19. oktobra. Našim borcima u odbrani 
Električne centrale pridružili su se i radnici koji su tu bili zaposleni.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Neke naše i sovjetske jedinice bile su izvučene iz borbe u gradu radi sprečavanja 
i uništenja neprijateljske grupacije koja je iz Grocke prodrla do Velikog Vračara 
i Malog Mokrog Luga</span><span lang="HR" style="mso-ansi-language:
HR">. </span><span lang="EN-GB">U</span><span lang="EN-GB" style="mso-ansi-language:
HR"> </span><span lang="EN-GB">Gradu</span><span lang="EN-GB" style="mso-ansi-language:
HR"> </span><span lang="EN-GB">su</span><span lang="EN-GB" style="mso-ansi-language:
HR"> </span><span lang="EN-GB">ostale</span><span lang="EN-GB" style="mso-ansi-language:
HR"> </span><span lang="EN-GB">manje</span><span lang="EN-GB" style="mso-ansi-language:
HR"> </span><span lang="EN-GB">snage</span><span lang="HR" style="mso-ansi-language:
HR">, š</span><span lang="EN-GB">to</span><span lang="EN-GB" style="mso-ansi-language:
HR"> </span><span lang="EN-GB">je</span><span lang="EN-GB" style="mso-ansi-language:
HR"> </span><span lang="EN-GB">verovatno</span><span lang="EN-GB" style="mso-ansi-language:
HR"> </span><span lang="EN-GB">i</span><span lang="EN-GB" style="mso-ansi-language:
HR"> </span><span lang="EN-GB">neprijatelj</span><span lang="EN-GB" style="mso-ansi-language:HR"> 
</span><span lang="EN-GB">osetio</span><span lang="HR" style="mso-ansi-language:HR">, 
</span><span lang="EN-GB">pa</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">vr</span><span lang="HR" style="mso-ansi-language:HR">š</span><span lang="EN-GB">io</span><span lang="EN-GB" style="mso-ansi-language:HR"> 
</span><span lang="EN-GB">protivnapade</span><span lang="HR" style="mso-ansi-language:HR">.<o:p>
</o:p>
</span></p>
<p class="MsoNormal"><span lang="EN-GB">Zahvaljuju</span><span lang="HR" style="mso-ansi-language:HR">ć</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">iskustvima</span><span lang="EN-GB" style="mso-ansi-language:HR"> 
</span><span lang="EN-GB">ste</span><span lang="HR" style="mso-ansi-language:HR">č</span><span lang="EN-GB">enim</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">ranijim</span><span lang="EN-GB" style="mso-ansi-language:HR"> 
</span><span lang="EN-GB">borbama</span><span lang="EN-GB" style="mso-ansi-language:HR"> 
</span><span lang="EN-GB">za</span><span lang="EN-GB" style="mso-ansi-language:HR"> 
</span><span lang="EN-GB">ve</span><span lang="HR" style="mso-ansi-language:HR">ć</span><span lang="EN-GB">a</span><span lang="EN-GB" style="mso-ansi-language:HR"> 
</span><span lang="EN-GB">naseljena</span><span lang="EN-GB" style="mso-ansi-language:HR"> 
</span><span lang="EN-GB">mesta</span><span lang="HR" style="mso-ansi-language:HR"> 
(</span><span lang="EN-GB">Biha</span><span lang="HR" style="mso-ansi-language:HR">ć, 
</span><span lang="EN-GB">Jajce</span><span lang="HR" style="mso-ansi-language:HR">, 
</span><span lang="EN-GB">Tesli</span><span lang="HR" style="mso-ansi-language:HR">ć, 
</span><span lang="EN-GB">Bugojno</span><span lang="HR" style="mso-ansi-language:HR">, 
</span><span lang="EN-GB">Sinj</span><span lang="HR" style="mso-ansi-language:HR">, 
</span><span lang="EN-GB">Zenicu</span><span lang="HR" style="mso-ansi-language:HR">, 
</span><span lang="EN-GB">Banju</span><span lang="EN-GB" style="mso-ansi-language:HR"> 
</span><span lang="EN-GB">Luku</span><span lang="HR" style="mso-ansi-language:HR">, 
</span><span lang="EN-GB">Valjevo</span><span lang="HR" style="mso-ansi-language:HR">) 
</span><span lang="EN-GB">na</span><span lang="HR" style="mso-ansi-language:HR">š</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">borci</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">uspe</span><span lang="HR" style="mso-ansi-language:HR">š</span><span lang="EN-GB">no</span><span lang="EN-GB" style="mso-ansi-language:HR"> 
</span><span lang="EN-GB">odolevali</span><span lang="EN-GB" style="mso-ansi-language:HR"> 
</span><span lang="EN-GB">neprijatelju</span><span lang="HR" style="mso-ansi-language:HR">. 
</span><span lang="EN-GB">Svakog dana smo na juriš zauzimali i oslobađali nove 
ulice, raskrsnice i gradske četvrti. Juriš naših boraca, komande i parole 
koje su se čule: &quot;Napred proleteri&quot;!, &quot;Napred Krajišnici!&quot;, 
&quot;Napred narodni osvetnici&quot;!, &quot;Napred beogradski 
oslobodioci&quot;! delovali su zastrašujuće na neprijatelja.</span></p>
<p class="MsoNormal"><span lang="EN-GB">Za vreme borbi vladao je duh takmičenja, 
kako između jedinica tako i pojedinaca. Juriš i junaštvo boraca pratili su 
mnogi građani. Pojavu, zalaganje, požrtvovanje i hrabrost naših 
drugarica-partizanki (koje su delovale kao pravi ratnici u raznim ulogama: od 
borca do četnih komesara, od vodnih bolničara do referenata saniteta 
bataljona) zadivili su Beograđane, naročito omladinu koja je dobrovoljno 
stupala u naše redove.</span></p>
<p class="MsoNormal"><span lang="EN-GB">Noću između 19. i 20. oktobra naša 
brigada, zajedno sa nešto tenkova i pešadije Crvene armije, izvršila je opšti 
juriš na zgradu Zavoda za izradu vojne odeće i tvrđavu na Kalemegdanu. Borba 
je trajala celu noć i do zore je bio likvidiran i poslednji neprijateljski 
otpor u Beogradu.</span></p>
<p class="MsoNormal"><span lang="EN-GB">Za vreme borbi u Beogradu naša brigada 
je ubila 1.188 i zarobila 837 neprijateljskih vojnika i oficira. Gubici naše 
brigade iznosili su 25 mrtvih i 95 ranjenih.</span></p>
<p class="MsoNormal"><span lang="EN-GB">Upoređujući naše i neprijateljske 
gubitke, vidi se da je svaki naš borac ubio ili zarobio po jednog 
neprijateljskog vojnika ili oficira.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Nikola PE</span><span lang="HR" style="font-size:
12.0pt;font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA">Ć</span><span lang="EN-GB" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-GB;mso-fareast-language:EN-US;
mso-bidi-language:AR-SA">ANAC</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_235.htm"><b>Prethodni dokument</b></a></TD>
<TD><a href="31_237.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

