<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_29.htm"><b>Prethodni dokument</b></a></TD>
<TD><a href="31_31.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">3. ČETA 2. BATALJONA PRI OSLOBOĐENJU JAJCA 1942.</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:16.0pt;line-height:
91%"><span lang="DE" style="mso-ansi-language:DE">Posle oslobođenja Bihaća i 
formiranja 1. proleterske divizije u Bosanskom Petrovcu, u čiji sastav je ušla 
i 3. krajiška brigada, krenulo se pravcem Bravsko, Paunovac, Raniči — Ključ.<o:p>
</o:p>
</span></p>
<p class="MsoNormal" style="margin-top:1.0pt;text-indent:16.0pt;line-height:91%"><span lang="DE" style="mso-ansi-language:DE">U 
Ključu je 3. krajiška brigada dobila zadatak da likvidira četnike Drenovića 
i Tešanovića na prostoru Čađavice. Istovremeno je 1. proleterska brigada 
dobila zadatak da likvidira neprijatelja na prostoru Sitnica.<o:p>
</o:p>
</span></p>
<p class="MsoNormal" style="margin-top:1.0pt;text-indent:15.0pt;line-height:91%"><span lang="DE" style="mso-ansi-language:DE">U 
okviru borbenog rasporeda 3. brigade, njen 2 bataljon imao je zadatak da razbije 
i uništi neprijateljsko obezbeđenje na Kadijinoj Vodi i zauzme njegove položaje 
na grebenu između Sitnice i Čađavice.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Napadom 
na neprijateljsko uporište naši borci primetili su u pravcu Čađavice pokret 
jedne kolone nemačkih vojnika sa zaprežnim kolima. Komandant bataljona Nikola 
Pećanac izdao je naređenje 3. četi da u munjevitom naletu likvidira 
eprijatelja.<o:p>
</o:p>
</span></p>
<p class="MsoNormal" style="margin-top:1.0pt;text-indent:15.0pt;line-height:91%"><span lang="DE" style="mso-ansi-language:DE">Četa 
je sa uspehom izvršila ovaj zadatak. U ovoj borbi zarobljena su 2 
neprijateljska vojnika i 1 puškomitraljezac. Posle uspešno završenog zadatka 
produžili smo nastupanje i izbili u rejon Mrkonjić Grad. Dok su se borci 
odmarali, vršena je priprema za napad na Jajce. Nakon dva-tri dana odmora i 
pripreme izvršili smo pokret, tako da smo već 24. novembra 1942. godine do 12 
časova stigli u neposrednu blizinu Jajca.<o:p>
</o:p>
</span></p>
<p class="MsoNormal" style="margin-top:1.0pt;text-indent:14.0pt;line-height:91%"><span lang="DE" style="mso-ansi-language:DE">Dok 
se užurbano vršilo borbeno izviđanje i priprema bataljona za predstojeći 
napad, istovremeno je vršena priprema<span style="font-variant:small-caps"> </span>po 
četama i u okviru 3. čete.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U okviru zadatka 2. bataljona, 3. četa imala je zadatak da na levom krilu 
bataljona izvrši napad pravcem prema Carevom Polju i da istovremeno održava 
vezu sa 1. proleterskom brigadom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Vreme je bilo hladno, zemlju pritisnuo snežni pokrivač što je donekle 
demaskiralo nastupanje naših boraca. Kao komandir čete izvršio sam borbeni 
raspored vodova i odredio im zadatke. Istovremeno, odredio sam dva borca 
(Pilipović Petra i Lazu Bokana) za vezu sa levim susedom, 1. proleterskom 
brigadom. Izvršavajući ovaj zadatak poginuo je Lazo Bokan. Svi pokušaji bolničkog 
osoblja bataljona da ga spasu, ostali su bezuspešni.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U toku napada koji je otpočeo noću, 3. četa imala je pred sobom jako utvrđenog 
neprijatelja, a pored toga brisani prostor. Napad sa puškama i mitraljezima 
nije obećavao uspeh, a bombaši nisu imali mogućnosti zbog konfiguracije 
zemljišta da bombama unište neprijateljska utvrđenja. Borba je trajala celu 
noć, ali bez uspeha.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Radi izvršenja zadatka ponovo je izveden organizovan napad. Određena je 
grupa bombaša na čelu sa Petrom Rodićem, koja je svojim lukavstvom i borbenim 
iskustvom uspela izvršiti zadatak bacivši bombe na određena neprijateljska 
utvrđenja. Uz opšti juriš čete, neprijateljska uporišta su likvidirana, a 
neprijatelj je u paničnom bekstvu pobegao u centar grada.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ni gusti mitraljeski rafali, ni minobacačka vatra, ni tvrđava koja 
dominira prostorom kuda smo napadali nisu mogli odoleti naletu naših boraca, 
koji su opijeni uspehom tukli demoralisanog neprijatelja. Tako je već noću 
25/26. novembra 1942. godine Jajce bilo oslobođeno. U ovoj borbi poginuo nam je 
drug Lazo Bokan a ja sam bio ranjen. Posle izvršenog zadatka 3. četa je 27. 
novembra prešla Vrbas i zanoćila u selu Lupnica, gde je spremno čekala nove 
zadatke.<o:p>
</o:p>
</span></p>
<span lang="EN-GB" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
EN-GB;mso-fareast-language:EN-US;mso-bidi-language:AR-SA">Pero PILIPOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_29.htm"><b>Prethodni dokument</b></a></TD>
<TD><a href="31_31.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

