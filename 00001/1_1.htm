<html>

<head>
<meta http-equiv="Content-Type" content="text/html; charset=utf-8">
<title>Fitzroy Maclean - RAT NA BALKANU - GLAVA XVII - KO ODLAZI KU&#263;I?</title>
<style type="text/css">
<!--
@import url(/normal.css);
-->
</style>
</head>

<body>
<CENTER><b class=bigTitle>Fitzroy MacLean: RAT NA BALKANU</b></CENTER>
<br />
<CENTER><TABLE border=1><TR><TD><a href="1.htm"><b>sadr&#382;aj</b></a></TD><TD><a href="1_2.htm"><b>slede&#263;a glava</b></a></TD></TR></TABLE></CENTER>
<br />
<div class=BELITASTER_bd>
<br />
<p class=naslov_u>GLAVA I</p>
  <p class=naslov_u>U EVROPI</a></p>
  <br />
<center><table width="84%">
<tr><td>
<p>Trzajem otvorio mi se padobran, tako da sam po&#269;eo da visim, kao da me je neko obesio o konopac, visoko iznad neke planinske doline, zelenkastosive i magli&#269;aste na mese&#269;evoj svetlosti. Izgledala je, pomislio sam, privla&#269;no sve&#382;a i hladna posle peska i u&#382;arene severne Afrike. Negde iznad mene avion, koji je ispunio svoj zadatak, uputio se nazad u bazu. Zvuk njegovih motora postupno se gubio u daljini. Daleko ispod mene i na dosta &#353;irokom prostranstvu mogao sam da vidim puno zapaljenih vatri. Nadao sam se da su to prave vatre, jer su i Nemci palili no&#263;u vatre na razli&#269;itim mestima Balkana, u nadi da &#263;e skrenuti dopremanje materijala i spu&#353;tanje padobranaca sa njihovog pravog mesta namene. &#352;to sam se vi&#353;e spu&#353;tao, mogao sam &#269;uti udaljeno vikanje koje je dolazilo iz pravca vatri. Jo&#353; uvek nisam mogao da ugledam tle neposredno ispod mene. Mora da su nas, razmi&#353;ljao sam, spustili sa znatne visine, kad spu&#353;tanje traje ovoliko dugo. Zatim, bez nekog predznaka, trgao sam se i lupio na&#353;av&#353;i se le&#382;e&#263;i u polju vla&#382;ne trave. Na vidiku nije bilo nikoga. Oslobodio sam se kai&#353;eva, savio padobran i po&#353;ao da tra&#382;im partizane.</p>
<p>Na prvom polju, koje sam pre&#353;ao, jo&#353; uvek nisam na&#353;ao nikoga. Zatim, provla&#269;e&#263;i se kroz &#382;ivicu, na&#353;ao sam se licem u lice s mladi&#263;em u nema&#269;koj uniformi i automatom. Ponadao sam se da je nema&#269;ka uniforma zaplenjena. "Zdravo!", rekao sam boja&#382;ljivo. "Ja sam engleski oficir!" Na ovo mladi&#263; spusti automat i zagrli me, dovikuju&#263;i nekome preko ramena: "Na&#353;ao sam generala!" Ostali partizani pritr&#269;ali su da me vide. To su, uglavnom, bili veoma mladi ljudi, sa visokim, slovenskim jagodicama i crvenim zvezdama na&#353;ivenim na kapama, s neobi&#269;nom me&#353;avinom gra&#273;anske ode&#263;e i zaplenjenih neprijateljevih uniformi i opreme. Jedino zajedni&#269;ko svima bila je crvena zvezda ponegde ukra&#353;ena srpom i &#269;eki&#263;em. Zajedno smo po&#353;li ka vatrama, koje sam video kako trepere kroz drve&#263;e. Dok smo i&#353;li, partizani su uzbu&#273;eno pri&#269;ali.</p>
<p>Bilo je hladno i bio sam sre&#263;an kad sam se pribli&#382;io plamenu. Tamo sam zatekao Vivijena Strita (Vivian Street), Slima Fari&#353;a (Slim Farish) i narednika Dankana (Duncan), sve u odli&#269;nom stanju posle iskakanja. Zajedno smo nabacali pru&#263;a i slame, jer jo&#353; nije bilo traga drugom avionu kojim je, nekoliko minuta posle nas, poleteo ostali deo grupe iz Bizerte, a bilo je va&#382;no da odr&#382;avamo vatre koje &#263;e im slu&#382;iti kao putokaz.</p>
<p>Neko mi je dao jabuku. Dok sam je jeo, visok, tamnoput mla&#273;i partizan, &#269;ije su oznake, dobro sa&#353;ivena uniforma, i oprema ukazivale da je osoba od ve&#263;eg zna&#269;aja, pri&#353;ao mi je i predstavio se kao major Velebit, iz Titovog Vrhovnog &#353;taba. Njega su, kako mi je rekao, poslali da me do&#269;eka i doprati u Titov &#353;tab. Po&#353;to me je ovako pozdravio, Velebit nije gubio vreme ve&#263; je pre&#353;ao na stvar. Partizani su, rekao je, sre&#263;ni &#353;to sam do&#353;ao. Nadaju se da moj dolazak zna&#269;i da &#263;e dobiti materijal. Da li saveznici shvataju da se oni ve&#263; dve godine o&#269;ajni&#269;ki bore protiv daleko nadmo&#263;nijih snaga bez oru&#382;ja i opreme, osim onoga &#353;to su uspeli da zaplene od neprijatelja?</p>
<p>Dugo nisam mogao da dodem do re&#269;i. Tada sam mu rekao da su me poslali ba&#353; zato &#353;to britanska vlada &#382;eli da zna vi&#353;e o stanju u Jugoslaviji. Politika vlade bila je jednostavna. Ona je bila za to da se pru&#382;i sva mogu&#263;a pomo&#263; onima koji se bore protiv neprijatelja. Ovo ga je, izgleda, umirilo i uskoro smo pre&#353;li na uobi&#269;ajeni razgovor. Dok smo razgovarali sede&#263;i kraj vatre, po&#269;elo je uskoro da se razdanjuje. Vi&#353;e nije bilo svrhe da &#269;ekamo drugi avion. Sada vi&#353;e ne&#263;e ni do&#263;i. Preostala nam je jedino nada da ih nisu spustili na pogre&#353;no mesto i da nisu pali u ruke Nemaca.</p>
<p>Partizani su prikupili materijal izba&#269;en iz na&#353;eg aviona i, natovariv&#353;i ga na selja&#269;ka kola, odvezli su ga na sigurno mesto. Na obli&#382;njim bre&#382;uljcima nalazile su se nema&#269;ke jedinice, a i nema&#269;ki avioni u blizini, tako da otkrivena dolina uop&#353;te nije predstavljala pogodno mesto za boravak preko dana. Poga&#353;ene su vatre; konji privedeni i tako smo krenuli u pratnji nekoliko desetina partizana.</p>
<p>Put nas je vodio du&#382; obale brzog planinskog potoka, me&#273;u visokim zelenim bregovima. Sunce je sijalo. S vremena na vreme sretali smo seljake koji su nas vedro pozdravljali. Vlatko Velebit se pokazao kao prijatan saputnik. Pre rata bio je advokat i mladi&#263; koji je u&#382;ivao u gradskom &#382;ivotu. Poreklom Srbin, poticao je iz ugledne oficirske porodice. Otac mu je bio general. Bio je na&#269;itan i dosta je proputovao. U prvim danima otpora, pre no &#353;to se pridru&#382;io partizanima u planini, radio je ilegalno za njih u Zagrebu i u drugim gradovima pod nema&#269;kom okupacijom - izuzetno opasna du&#382;nost. Pored drugih pozitivnih osobina, umeo je brzo da misli a imao je i dosta smisla za humor, &#353;to je sve predstavljalo dragocene odlike u doba rata. Narednih osamnaest meseci vi&#273;ao sam ga vrlo &#269;esto.</p>
<p>Posle jednog ili dva &#269;asa jahanja stigli smo u malo, suncem obasjano selo, visoko u bosanskim brdima. Ku&#263;e od drveta bile su zbijene oko trga obraslog drve&#263;em. Iznad ku&#263;a uzdizalo se minare d&#382;amije. Ovo selo se zvalo Mrkonji&#263; Grad ili, kako ga je zvao narednik Dankan, "Mejkone&#269;i-Grad". U njemu je bio &#353;tab partizanskog komandanta Slavka Rodi&#263;a, kod koga smo doru&#269;kovali.</p>
<p>Rodi&#263;, smeo mlad &#269;ovek od nekih dvadeset pet godina, po&#353;ao nam je u susret, ja&#353;u&#263;i na oficirskom paradnom konju, zarobljenom od Nemaca. Sa njim su bili njegov na&#269;elnik &#353;taba i politi&#269;ki komesar, krupan veseo Srbin, dugih brkova. Zajedno smo krenuli ka selja&#269;koj ku&#263;i, gde nas je &#269;ekao spreman doru&#269;ak. Na vratima nas je uzdignutom pesnicom pozdravio krupan stra&#382;ar, naoru&#382;an automatom. Jedna lepa devojka, s pi&#353;toljem i nizom ru&#269;nih bombi za pasom, ubojita izgleda, posipala mi je vodu iz bokala da operem mke i obrisala ih ubrusom. Tada smo seli da doru&#269;kujemo, suv crni hleb koji smo zalivali rakijom. Razgovarali smo o raznoraznim stvarima: konjima, padobranstvu, politici, ali razgovor se, kako sam utvrdio, stalno vra&#263;ao na isti predmet koji je bio svima na pameti: kada &#263;e saveznici poslati oru&#382;je partizanima?</p>
<p>Dok smo sedeli, kuriri su donosili izve&#353;taje iz okolnih podru&#269;ja, u kojima su borbe bile u toku. Oni su isporu&#269;ivali izve&#353;taje pozdravljaju&#263;i tako&#273;e uzdignutom pesnicom. Nekako mi je sve ovo bilo &#269;udno poznato: selja&#269;ka koliba, &#382;ustar mladi komandant, dobro&#263;udna prilika politi&#269;kog komesara sa brkovima kao u mor&#382;a i zna&#269;kom u vidu srpa i &#269;eki&#263;a na kapi, devojka s pi&#353;toljem i ru&#269;nim bombama - op&#353;ta atmosfera &#382;ivosti i i&#353;&#269;ekivanja. U prvom trenutku nisam mogao da se setim gde sam sve ovo ranije video. Kasnije sam se setio. &#268;itav ovaj prizor, ovakav kakav je, kao da je bio uzet iz jednog starog sovjetskog filma, o gra&#273;anskom ratu, koji sam video u Parizu pre sedam-osam godina. U Rusiji video sam revoluciju dvadeset godina posle njenog izbijanja, kad je bila isto tako kruta, pompezna i temeljno uspostavljena kao i svaki drugi re&#382;im u Evropi. Sada sam imao priliku da vidim borbu u po&#269;etku i revolucionare koji se bore za &#382;ivot i slobodu protiv ogromno nadmo&#263;nijeg neprijatelja.</p>
<p>Zbog neprijateljevih aviona i jedinica koje su patrolirale okolinom, izgleda, nije bilo preporu&#269;ljivo da nastavimo put za &#353;tab sve do ve&#269;eri, a sa na&#353;e strane bili smo sre&#263;ni da se malo odmorimo. U obli&#382;njem vo&#263;njaku ispru&#382;ili smo se u senci &#353;ljiva. Sunce, koje se probijalo kroz li&#353;&#263;e, bacalo je promenljive &#353;are po travi. Poslednje &#269;ega se se&#263;am pre no &#353;to sam zaspao bio je zvuk nema&#269;kog aviona koji je leteo iznad nas, ne slute&#263;i na&#353;e prisustvo.</p>
<p>Kad sam se probudio, sunce je ve&#263; za&#353;lo i bilo je vreme da krenemo. Partizani su nam priredili iznena&#273;enje. Na seoskom trgu nalazio se zaplenjen nema&#269;ki kamion, izbu&#353;en mecima, ali, izgleda, jo&#353; upotrebljiv. Dva-tri partizana sipala su benzin i vodu u njega, dok je jedan energi&#269;no trubio. Gomila dece pela se po vozilu.</p>
<p>Ogromna crvena zastava vijorila se sa haube, iako nije bilo jasno da li treba da ozna&#269;ava opasnost ili da izrazi politi&#269;ka uverenja voza&#269;a. Ovo je pravo slavlje. Ose&#263;aju&#263;i se neprijatno zbog upadljivosti, ukrcali smo se i krenuli.</p>
<p>Kamion nas je povezao du&#382; obale jezera, sa bre&#382;uljcima &#269;ije su se padine strmo spu&#353;tale sa svih strana. Nekoliko kilometara vozili smo se pored jezera. Zatim se dolina odjednom suzila i na&#353;li smo se ispod tamnih obrisa tvr&#273;ave u ru&#353;evinama koja se dizala visoko iznad puta. Oko nje bilo je zbijeno nekoliko ku&#263;a, a svetla drugih videla su se na suprotnoj obali planinskog potoka. Negde u blizini &#269;uo se &#353;um vodopada. Jo&#353; uvek u najve&#263;oj brzini, na&#353; voza&#269; projuri preko klimavog drvenog mosta i pritisnu ko&#269;nice. Stigli smo do cilja na&#353;eg puta: u Jajce.</p>
<p>Samo &#353;to smo ostavili stvari u ku&#263;i koja nam je bila dodeljena, kad se Velebit, koji je nestao za trenutak, vrati i re&#269;e da bi komandant bio sre&#263;an ako bih mu se ja sa mojim na&#269;elnikom &#353;taba pridru&#382;io za ve&#269;erom. O&#269;igledno, na&#269;elnik &#353;taba bio je nu&#382;no potreban, a kad je ve&#263; to potrebno, bolje da imam dvojicu, jednog britanskog i jednog ameri&#269;kog. Tako su i Vivijen i Slim Fari&#353; unapre&#273;eni na taj polo&#382;aj. Narednik Dankan je postao moj li&#269;ni pratilac, i tako smo krenuli.</p>
<p>Velebit je i&#353;ao napred. Ponovo smo pre&#353;li reku i popeli se do razvalina tvr&#273;ave koju smo ranije primetili. Dok smo se probijali kroz drve&#263;e, zaustavi nas partizanski stra&#382;ar iza&#353;av&#353;i iz senke, a zatim, kad je dobio lozinku, sprovede nas kroz sru&#353;ene zidove do otvorenog prostora, gde je sedeo neki &#269;ovek ispod drveta i prou&#269;avao kartu pri treperavoj svetlosti lampe.</p>
</td></tr>
</table>
</center>
</div>
<CENTER><TABLE border=1><TR><TD><a href="1.htm"><b>sadr&#382;aj</b></a></TD><TD><a href="1_2.htm"><b>slede&#263;a glava</b></a></TD></TR></TABLE></CENTER>

</body>

</html>
