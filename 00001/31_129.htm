<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_128.htm"><b>Prethodni dokument</b></a></TD>
<TD><a href="31_130.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">BORKA 
UMALO NE OSTADE</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:13.0pt;text-indent:18.0pt;line-height:
91%"><span lang="DE" style="mso-ansi-language:DE">Između bitke na Neretvi i 
Sutjesci došla sam u 3. bataljon 3. krajiške brigade. U mom novom bataljonu 
zatekla sam mnogo devojaka iz Bosanske krajine. Većina je bila od početka u 
brigadi, a neke su se priključile iz Centralne bolnice, posle bitke na Neretvi. 
Moje strahovanje prilikom prelaska, kako će me primiti u novu brigadu, bilo je 
neopravdano. </span><span lang="EN-GB">Krajišnici su me, zaista, lepo primili. 
Naročito sam se obradovala ovim mladim devojkama, jer sam znala da su požrtvovane 
i hrabre. Uspela sam sa njima da organizujem sanitet bataljona i da u bici na 
Sutjesci uspešno odgovorimo zadatku. A on nije bio nimalo lak.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Među 
bolničarkama bila je i mala Borka, četrnaestogodišnja devojčica iz okoline 
Bosanskog Petrovca. Srednjeg rasta, vitka, kratke crne kovrdžave kose, vedrog 
lica, nežna i mila. Ni sada ne znam zašto, ali od prvog susreta osetila sam 
ogromnu ljubav prema njoj. </span><span lang="DE" style="mso-ansi-language:DE">Iako 
nisam bila mnogo starija, postavila sam se kao da sam joj starija sestra ili 
majka. Borka je vredno učila i osposobila se za iskusnu bolničarku. Voleli su 
je svi u bataljonu, ne samo kao najmlađu drugaricu nego i zbog njene požrtvovanosti 
i brige o ranjenicima.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Kad 
smo posle bitke na Sutjesci prešli u istočnu Bosnu, nekoliko puta smo 
prelazili prugu Sarajevo — Prača, i to noću. Ja sam nastojala da Borka uvek 
bude uza me. Posle jednog prelaska pruge, logorovali smo iznad nekog sela u šumi. 
</span><span lang="EN-GB">Odmarali smo se, šalili i razgovarali. Nismo ni 
primetili da nam se prikrada neprijatelj. Najedanput — uraganska paljba iz 
mitraljeza i povici: &quot;Drž'te ih! </span><span lang="DE" style="mso-ansi-language:DE">Hvatajte 
ih žive!&quot; </span><span lang="EN-GB">To me je prosto trglo iz razmišljanja. 
Skočila sam, zgrabila svoju sanitetsku torbicu i poletela prema štabu 
bataljona.</span></p>
<p class="MsoNormal"><span lang="DE" style="mso-ansi-language:DE">U istom 
momentu počela je borba. </span><span lang="EN-GB">Na sve strane čulo se: 
&quot;Ura! Napred proleteri!&quot; Čula sam glas našeg komandanta Jove Trikića 
koji je pozivao borce na juriš. U istom momentu čuo se poziv jednog ranjenog 
druga: &quot;Borka, drugarice, dođi, ranjen sam!&quot;</span></p>
<p class="MsoNormal" style="line-height:91%"><span lang="EN-GB">Mala Borka je 
poletela ka njemu, da mu ukaže pomoć, onako kako je ona to uvek i činila. </span><span lang="DE" style="mso-ansi-language:DE">No, 
u tom trenutku rafal je zahvatio obe njene noge. Čuvši njen krik, poletela sam 
ka njoj. Ležala je ispod jednog plota. Iz partizanske kape virio je njen uvek 
nestašan mali čuperak kose.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Gledala me je molećivo, ne shvatajući koliko je teško ranjena. Ukazala 
sam joj prvu pomoć, trudeći se da se po izrazu moga lica ne vidi da je ona težak 
ranjenik. U tim trenucima mislila sam kako ćemo je izvući. Milovala sam je i 
mada sam čula povike i drugih drugova, nisam je napustila. Znala sam da će 
druge drugarice priteći njima. Ostala sam uz moju Borku.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Polako sam se digla da potražim drugove koji će mi pomioći da je stavimo 
na nosila. </span><span lang="EN-GB">U tom momentu čula sam glas komandira čete: 
&quot;Mila, Mila, lezi!&quot; </span><span lang="DE" style="mso-ansi-language:
DE">Instinktivno sam pala na zemlju. Preko moje glave odjeknuo je pucanj. 
Okrenuvši mahinalno glavu prema glasu komandira, videla sam jednog ustašu kako 
posrće i pada. Bio je mrtav. Ubio ga je komandir i tako spasao mene i malu 
Borku.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Istog momenta zgrabila sam, uz pomoć komandira, teško ranjenu Borku i 
ponela je prema prvoj seoskoj kući, u kojoj nije bilo nikoga. Borku nismo mogli 
poneti, morali smo čekati da se završi borba. </span><span lang="EN-GB">Bataljon 
se povlačio prema obližnjoj šumi i spremao se za protivnapad. </span><span lang="DE" style="mso-ansi-language:DE">Stavila 
sam je na krevet i prekrila gunjevima da je neprijatelj ne bi pronašao. </span><span lang="EN-GB">Borka 
me je uhvatila za ruku i tihim glasom prošaputala: &quot;Mila, jel'da me nećeš 
ostaviti?!&quot;</span></p>
<p class="MsoNormal" style="margin-top:1.0pt;text-indent:15.0pt;line-height:91%"><span lang="EN-GB">Znala 
sam kakva je situacija, te da moram poći za bataljonom da i sama ne bih pala 
neprijatelju u ruke. </span><span lang="DE" style="mso-ansi-language:
DE">Rekla sam oj: &quot;Ne, Borka. Ni ja ni drugovi nećemo te ostaviti.&quot;<o:p>
</o:p>
</span></p>
<p class="MsoNormal" style="margin-top:1.0pt;text-indent:15.0pt;line-height:91%"><span lang="DE" style="mso-ansi-language:DE">U 
međuvremenu, čula sam ustaške glasove koji su se sve više približavali kući. 
Mahinalno sam istrčala napolje, skočila u jedan džbun i pogledom tražila 
drugove iz bataljona. Videla sam ih na ivici šume kako se raspodeljuju. Znala 
sam da će sada biti kontranapad. </span><span lang="EN-GB">U tom momentu čulo 
se ono naše partizansko: &quot;Ura! Napred proleteri!&quot;</span></p>
<p class="MsoNormal" style="text-indent:19.0pt;line-height:91%"><span lang="EN-GB">Šćućurena 
u džbunu, sva radosna što vidim da naši idu na juriš, drhtala sam za Borku 
koja je ostala u kući. Najedared, ustaše su počele da se povlače, prolazeći 
pored kuće. Ja sam imala samo pištolj. Mislila sam: ako uđu u kuću, sa 
Borkom je svršeno. </span><span lang="DE" style="mso-ansi-language:DE">Šta ja 
tu mogu pomoći!? Uzdala sam se u svoj pištolj. Iz tog razmišljanja trgao me 
je glas komandanta:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">&quot;Napred 
drugovi! Oni beže! Hvatajte ih!&quot;<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">To 
mi je dalo nove snage. Povikala sam i ja: &quot;Drugovi ovamo! Borka je teško 
ranjena. Pomozite mi!&quot; </span><span lang="EN-GB">Istog momenta utrčala sam 
u kuću, prišla krevetu, i rekla joj:</span></p>
<p class="MsoNormal" style="text-indent:18.0pt"><span lang="DE" style="mso-ansi-language:
DE">— Borka, tu sam! </span><span lang="EN-GB">Evo drugova! Sad ćemo te 
izneti!</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Drugovi 
su zaista stigli. </span><span lang="EN-GB">Stavili smo malu Borku na nosila i 
poneli. Nikome nije bilo teško nositi malu, hrabru i požrtvovanu bolničarku i 
omladinku. U toj oskudici nastojali smo da je raspoložimo i sa kockom šećera 
koju su joj davali drugovi. Nosili smo je preko planina i reka, kroz ostale 
borbe, sve do onog momenta kada smo uspeli da je pošaljemo u Italiju na lečenje.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Koliko 
sam bila srećna posle rata, kada sam u oslobođenom Beogradu, na Terazijama, 
videla Borku, veselu, nežnu, onakvu kakvu smo je svi znali u bataljonu. </span><span lang="DE" style="mso-ansi-language:DE">Zagrlila 
sam je i dugo, dugo ljubila.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Mila NEŠOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_128.htm"><b>Prethodni dokument</b></a></TD>
<TD><a href="31_130.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

