<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_22.htm"><b>Prethodni dokument</b></a></TD>
<TD><a href="27_24.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading221" style="margin-top:0mm;margin-right:0mm;margin-bottom:0mm;
margin-left:58.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark23"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading22Spacing3pt8">ĐUKINO 
DEŽURSTV</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading22Spacing3pt8">O</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Krajem 1942. u eelu Jošavki, 
u centralnoj Bosni, četa komandira Žiće Trninića nalazila se na obezbeđenju. 
Po rasporedu komande, trebalo je da jedna patrola pođe na izviđanje okolnog 
terena. Mraz i oskudna odeća jednog borca iz patrole bili su povod drugarici Đuki 
Đoković, četnoj bolničarki, da se zabrine za njegovo zdravlje i da to svoje 
osećanje glasno prokomentariše.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Žoja Tabaković, puškomitraljezac, 
koji ni za godinu i po dana partizanskog života nije mogao da prihvati stav o 
ravnopravnosti žena ni da se pomiri s tim, zakačio se za ovaj detalj i počeo 
je da dokazuje kako je borbeni doprinos drugova neuporedivo veći od doprinosa 
drugarica. Naravno, sve je to bilo u stilu lekcije koja se toga trenutka ticala 
Đuke i ostalih bolničarki.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Za vreme borbe 
pucamo i krvarimo — govorio je Žoja — a kad nije borba, obezbeđuješ položaje, 
stražariš, dežuraš, patroliraš ili ideš u zasedu. A vi? Previjete 
ponekoga, kad bude ranjen u borbi, a posle toga živite na račun čete.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Đuka je na to samo 
stiskala usne i ćutala.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Previjanje, razume se, 
nije bilo jedini borački posao koji su obavljale drugarice, niti su kod 
partizana dužnosti izvršavane na osnovu toga da li je neko bio drug ili 
drugarica. Sve je to znao i Žoja, jer je imao prilike da, pored bolničarki, 
vidi i drugarice koje su obavljale </span><span lang="SR-CYR" style="font-size:10.0pt;
font-family:&quot;Times New Roman&quot;;mso-fareast-language:SR-CYR" class="Bodytext10pt">i</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
ostale dužnosti borca, a i razne vojno-političke funk</span><span lang="SR-CYR" style="font-size:10.0pt;font-family:&quot;Times New Roman&quot;;mso-fareast-language:
SR-CYR" class="Bodytext10pt">cije.</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> Mnogo puta je Žoja u ovakvim &quot;čarkama&quot; 
morao da</span><span lang="SR-CYR" style="font-size:10.0pt;
font-family:&quot;Times New Roman&quot;;mso-fareast-language:SR-CYR" class="Bodytext10pt"> 
se </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR">povlači 
i kapitulira, ali se u svakoj novoj prilici koristio i najmanjim povodom da 
zapodene diskusiju o toj temi.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ovoga puta stvar se 
nije završila samo u međusobnoj raspri između Žoje i Đuke. Po podne na četnoj 
konferenciji, Đuka je pod tačkom razno postavila i pitanje odnosa između 
drugova i drugarica. Saevim razumljivo, cela četa je jednodušno osudila 
zastranjivanja, pa i šale o različitom položaju drugarica. Žoja je i ovoga 
puta morao da uzmakne; dao je obećanje da ubuduće neće više, čak ni u šali, 
da bude izazivač ovakvih diskusija i rasprava.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kada je izgledalo da je 
sve u redu, Đuka je odlučno zahtevala da ubuduće i drugarice dežuraju i 
rasterete drugove prevelikih napora. Sva ubeđivanja da to, s obzirom na njihove 
bolničarske dužnosti, ne treba prihvatiti ostala su uzaludna. Komandir čete 
je zaključio sastanak s predlogom da se Đukin zahtev privremeno prihvati. Žoja 
se diskretno izjasni da će pod takvim okolnostima ubuduće, radi svake 
sigurnosti, morati da spava s otvorenim očima!</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Istoga dana je predviđeno 
da do ponoći dežura Đuka.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Komandir Žića, koji 
je i u mnogo ozbiljnijim situacijama bio sklon šali, skrojio je tada plan, sa 
još nekoliko drugova, kojim je trebalo drugarice osloboditi dežurstva.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uveče, po izvršenoj 
smeni poslednjeg stražara, Đuka se vratila u kuću u kojoj je spavala komanda 
čete sa jednom desetinom. Bližila se ponoć i ona se pripremala da preda dežurstvo 
sledećem drugu. U međuvremenu se začuo uzvik stražara: &quot;Stoj!&quot;, a 
odmah zatim povik: &quot;Dežurni!&quot;</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Đuka je brzo izletela 
napolje i ugledala stražara sa puškom na gotovs. Bio je okrenut prema plastu 
sena iza koga je provirivala &quot;četnička&quot; prilika. Sa natučenom šubarom 
do samih veđa, prerušeni vodnik Tanasijević je promuklim i izmenjenim glasom 
pretio i psovao partizane. Đuka je zastala iznenađena prizorom. Zbunila se i 
nagonski se sklonila iza stražara. Sa uperenom puškom prema četniku, stražar 
je povišenim i uzbuđenim glasom tražio da Đuka priđe četniku i zarobi ga. 
Tek tada je Đuka shvatila da je u brzini zaboravila da ponese pušku i sjurila 
se natrag u kuću vičući:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Drugovi, četnik, 
dižite se!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uletela je u sobu u 
kojoj je bila utrnuta svetloet lojanice. Nastala je opšta gužva. A, u stvari, 
jedino je Đuka verovala da je napolju zaista četnik, pogotovo što je u tom 
kraju i bilo četnika Rada Radića. Ostali borci, pošto su znali šta će se 
desiti za vreme Đukinog dežurstva,produžili su da igraju svoje uloge onako 
kako je unapred bilo dogovoreno.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U tom metežu, сa 
poluobuvenom čizmom na jednoj nozi, komandir Žića joj je utrapio pušku u 
ruke i prosto je izgurao napolje.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Brzo! — požurivao 
ju je on sa praga i ljutitim glasom prekorevao njenu nespretnost.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Osećajući 
svu odgovornost za budući tok događaja, Đuka se s puškom uputila prema senu 
iza koga se krio &quot;četnik&quot;. Kada je izbila u visini stražara, 
zaklonjenog iza ambara i sa nišanom u pravcu plasta, neodlučno je stala. Čekala 
je dok se ponovo nije ukazala četnička glava.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Stoj, predaj se! — uzviknula je nešto odlučnije.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Umesto 
odgovora na njen poziv, četnik je i dalje pretio i psovao partizane.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Neću! — rekao je izazivački.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Tada 
je Đuka, osećajući iza svojih leđa prisustvo ostalih drugova koji su se 
izvlačili iz kuće, napravila još nekoliko koraka napred i ponovila poziv za 
predaju.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Sledećeg 
trenutka preko njene glave preleteo je neki neodređen predmet i zario se iz 
njenih leđa.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Bomba! Lezi! — čuo se oštar Žićin glas.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Đuka 
se celim telom pripila uz zemlju. Prilepljena, napregnuto je očekivala 
eksploziju. Ali umesto detonacije, do njenih ušiju je dopro smeh drugova i opet 
neka Žojina &quot;pakost&quot; o budnosti drugarica.</span></p>
<p align="right"><span style="font-size:9.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
SR-CYR;mso-bidi-language:AR-SA" class="Bodytext3">Vlada DUJIĆ</span><br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_22.htm"><b>Prethodni dokument</b></a></TD>
<TD><a href="27_24.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>
