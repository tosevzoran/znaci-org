<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_23.htm"><b>Prethodni dokument</b></a></TD>
<TD><a href="49_25.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">BORBE 
OKO IDRIJE<o:p>
</o:p>
</span></b></p>
<p class="MsoNormal" align="center" style="text-align:center"><b>&nbsp;<o:p>
</o:p>
</b></p>
<p class="MsoNormal" align="center" style="text-align:center"><b>U Vipavskoj 
dolini<o:p>
</o:p>
</b></p>
<p class="MsoNormal">&nbsp;<o:p>
</o:p>
</p>
<p class="MsoNormal">U toku zime 1943/1944. godine, brojno stanje Gradnikove 
brigade znatno se smanjilo. Razlozi su višestruki. Pre svega, u toku decemjbra 
1943. i januara 1944. pretrpela je nekoliko teških poraza, u kojima je poginulo 
preko 100 boraca, a velik broj ranjen. Neki su samovoljno napustili jedinice jer 
nisu mogli da izdrže napore koje je rat nametao. Znatan broj boraca otišao je 
u prekomandu, jer su se u to vreme oko štaba diivizije, korpusa i drugih naših 
komandi i ustanova razvijale mnogobrojne službe u koje je trebalo poslati 
najbolje borce. Uz to, tada su otvarane vojne škole, pa je i u njih upućen 
dosta veliki broj boraca.</p>
<p class="MsoNormal">Da bi brigada mogla da uspešno izvršava zadatke, 
neophodno je trebalo da brojčano ojača. Radi toga je štab 9. korpusa doneo 
odluku da 31. divizija otpočne opštu mobilizaciju svih sposobnih muškaraca na 
svom sektoru. Prešernova brigada je dobila zadatak da mobilise u istočnom i 
severnom, dok bi Vojkova to činila u zapadnom delu Gorenjskog i na širem području 
Idrije. Zadatak Gradnikove brigade bio je da krene na sektor Vipavske doline u 
kojoj će mobilisati nove borce ne samo u Vipavskoj dolini, već i na Krasu, u 
Pivki, na Banjškoj visoravni, pa čak i na Sentviškogorskoj visoravni.</p>
<p class="MsoNormal"><span lang="DE" style="mso-ansi-language:DE">Brigada je na 
sektoru Leskovica — Robidnica krenula 2. februara 1944. u 18 časova. </span>To 
joj je bio jedan od najdužih i najzamornijih marševa. U toku marša došlo je 
do teške nesreće: iz nepoznatih razloga iznenada je eksplodirala 
protivtenkovska mina i tom prilikom je poginulo deset i ranjeno sedam boraca. Među 
teško ranjenim bio je i politički komesar 3. bataljona Franc Čibej. Brigada 
je zatim preko Šebrelja produžila u Vojsko i dalje u pravcu Mrzle Rupe. Posle 
manjih čarki sa neprijateljem stigla je u Trnovsku šumu, a 3. februara noću u 
Sedovec, severozapadno od Trnova.</p>
<p class="MsoNormal">Idućeg dana brigada se, sem 1. bataljona koji je ostao u 
selu Labin je iznad Cerkna kao osiguranje srednje partijske škole, okupila 
iznad Vrtovina da bi prešla drum Gorica — Ajdovščina. Međutim, na drumu su 
se tog dana nalazile neprijateljske zasede i zato ona nije mogla da pređe. Kad 
se neprijatelj povukao, brigada je prešla drum po bataljonima. Svaki bataljon 
je krenuo na svoj sektor: 2. na sektor Lisjaki i Svino (južno od Ajdovščine), 
3. u Ozeljan (istočno od Gorice) i 4. na sektor Renča. Štab brigade se 
smestio u Šmarju. U toku februara bataljoni su često menjali položaje i 
kantonmane, zavisno od toga gde je trebalo izvoditi mobilizaciju. Bataljoni nisu 
dejstvovali koncentrisano, već su bili podeljeni po četama, a ponekad i po 
vodovima.</p>
<p class="MsoNormal">Čim je stigla u Vipavsku dolinu, brigada je odmah 
uspostavila kontakt sa odborima OF u ovim selima koji su bili zaduženi da 
pripreme spiskove vojnih obveznika i da jedinicama pružaju pomoć oko 
mobilizacije. Prema ovim spiskovima, komande četa i štabovi bataljona su 
vojnim obveznicima slali pozive da se u toku od 48 časova jave u jedinicu. 
Pozivi su poslati svim muškarcima od 18 do 45 godina starosti. U slučaju da se 
pozvani nisu u predviđenom roku javili, slate su patrole da ih dovedu. Nije bio 
redak slučaj da su se dobrovoljno javljali i oni koje mobilizacija — usled 
odmaklih godina ili raznih drugih razloga — nije zahvatila. Uprkos raznim teškoćama 
mobilizacija je veoma uspešno izvršena. Tako je Gradnikova brigada u Vipavskoj 
dolini mobilisala oko 500 novih boraca.</p>
<p class="MsoNormal">Novi borci nisu odmah raspoređivani, već su slati u školske 
jedinice gde su upoznavani sa ciljevima narodnooslobodilačke borbe i osnovnim 
vojnim znanjima. U tim jedinicama ostajali su oko četrnaest dana, a zatim su 
raspoređivani u borbene jedinice<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.</p>
<p class="MsoNormal">Iako je osnovni zadatak Gradnikove brigade u Vipavskoj 
dolini bila mobilizacija, ipak su njene jedinice izvele nekoliko veoma uspelih 
akcija. Jedna neprijateljska kolona, jačine od oko 100 ljudi, krenula je 18. 
februara iz Ajdovščine u pravcu Planine i blizu sela je sačekana od zasede 4. 
bataljona. Borba je trajala ceo dan i predveče se neprijatelj povukao u Ajdovščinu. 
<span lang="DE" style="mso-ansi-language:DE">Idućeg dana ponovo je krenula 
jedina kolona. </span>Nju je dočekala 2. četa 4. bataljona i zaustavila ispred 
sela Dolenja. Neprijatelj se najpre neorganizovano povukao, a zatim se ponovo 
prikupio i krenuo u napad uz podršku artiljerije. Mada je uporno napadao, morao 
se povući. Iz naših izveštaja saznajemo da je neprijatelj u ovoj borbi 
izgubio 12 vojnika. I 20. februara vođena je borba kod Ajševice. U njoj su učestvovale 
jedinice 3. bataljona. Kada su dobiveni podaci o neprijateljskom pokretu, odmah 
je 1. četa 3. bataljona u rejonu Ajševice postavila zasedu. Očekivao se 
siguran uspeh. <span lang="DE" style="mso-ansi-language:DE">Međutim, nije se 
sasvim uspelo. Kad se na drumu pojavilo pet kamiona neki naši puškomitraljezi 
nisu radili. Kamioni su produžili, iako je vatra iz našeg teškog mitraljeza 
bila dosta precizna i neprijatelju nanela veoma teške gubitke. Saznajemo da je 
neprijatelj imao 29 mrtvih i 12 ranjenih vojnika.<o:p>
</o:p>
<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> Zbornik, tom VI, knjiga 
    10, dok. br. 101 (uputstva Glavnog štaba NOV i POS od 18. januara 1944); 
    Zbornik, tom VI, knjiga 10, dok. br. 195 (naredba štaba 31. divizije NOV i 
    POJ od 31, januara 1944). Zbornik, tom VI, knjiga 11, dok. br. 55 (izveštaj 
    štaba 9. korpusa NOV i POJ od 14. februara 1944. Glavnom štabu NOV i POS); 
    izveštaj o političkom radu u 31. diviziji od 18. maja 1944. (Arhiv IIRP u 
    Ljubljani); izveštaj štaba 9. korpusa NOV i POJ od 9. septembra 1944. 
    (Arhiv IIRP u Ljubljani), dnevnik Franca Škopca, sećanja Ivana Krašoveca, 
    sećanja Martina Grajfa i zapisnik sa sastanka boraca i rukovodilaca Goriške 
    brigade (svi se ovi dokumenti nalaze u arhivu predsedništva SUB NOR 
    Slovenije).</p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_23.htm"><b>Prethodni dokument</b></a></TD>
<TD><a href="49_25.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

