<html>
<head>
<meta http-equiv="Content-Type" content="text/html; charset=utf-8">

<title>Fikreta Jelic Butic: CETNICI U HRVATSKOJ 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Fikreta Jelic Butic: CETNICI U HRVATSKOJ 1941-1945</b><br>


<CENTER><TABLE border="1"><TR><TD><a href="41.htm"><b>Sadr&#382;aj</b></a></TD>
<TD><a href="41_19.htm"><b>Prethodni dokument</b></a></TD>
<TD><a href="41_21.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" style="text-indent:10.0mm;mso-pagination:widow-orphan"><b><i><span lang="HR" style="font-size:12.0pt;letter-spacing:-.05pt;mso-ansi-language:HR">Politička 
kampanja protiv </span><span style="font-size:12.0pt;letter-spacing:
-.05pt">NOP-</span><span lang="HR" style="font-size:12.0pt;
letter-spacing:-.05pt;mso-ansi-language:HR">a kao posljednje oružje</span></i><o:p>
</o:p>
</b></p>
<p class="MsoNormal" style="text-indent:10.0mm;mso-pagination:widow-orphan"><span style="font-size:12.0pt;mso-bidi-font-size:10.0pt;letter-spacing:-.05pt">&nbsp;<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;letter-spacing:-.05pt;
mso-ansi-language:HR">Kao jedan od nosilaca kontrarevolucije četnički pokret 
je doživio potpun slom </span><span lang="HR" style="font-size:12.0pt;mso-bidi-font-size:
10.0pt;mso-ansi-language:HR">u sukobu s narodnooslobodilačkim pokretom. Nastavši 
s tendencijom da bude nosilac pokreta otpora protiv okupacionih sila u poraženoj 
i raskomadanoj Kraljevini Jugoslaviji, taj se pokret ubrzano ispoljavao kao 
nosilac idejnog i <span style="letter-spacing:-.05pt">političkog programa na 
kojemu se nije mogao zasnivati nacionalno oslobodilački </span>pokret. Budući 
da je suprotstavljao programskim koncepcijama drugih kvislinških snaga u zemlji 
- u prvom redu velikohrvatskoj koncepciji ustaša i njenoj konkretnoj primjeni u 
stvaranju NDH - svoj velikosrpski program, ubrzo se pokazalo da organiziranje 
akcije na njegovoj realizaciji ne može biti privlačno u širim razmjerima. 
Zbog toga su bile neostvarive i težnje da se taj pokret organizira i djeluje 
kao. vojna snaga emigrantske vlade pod imenom Jugoslavenske vojske u otadžbini. 
Iako se vodstvo četničkog pokreta nastojalo <span style="letter-spacing:
-.05pt">predstavljati kao nosilac takve sile, kojoj je glavna zadaća da vodi 
oslobodilačku </span>borbu protiv okupatora, njega je svakodnevna zbilja sve više 
demantirala zbog paradoksalnog statusa u koji je zapao četnički pokret. Pojava 
i konstantno jačanje narodnooslobodilačkog pokreta, kojemu je organizator i 
predvodnik bila KPJ, utjecali su da četnički pokret prvenstveno u njemu 
spoznaje svog glavnog protivnika. Idejno-politički i klasni razlozi bili su 
osnovno polazište za etnički pokret u odbacivanju mogućnosti suradnje s </span><span style="font-size:12.0pt;mso-bidi-font-size:10.0pt">NOP</span><span lang="HR" style="font-size:12.0pt;mso-bidi-font-size:10.0pt;mso-ansi-language:HR">-om 
protiv okupatora kao <span style="letter-spacing:-.05pt">zajedničkog</span></span><span lang="HR" style="font-size:12.0pt;mso-bidi-font-size:10.0pt;font-family:Arial;
mso-hansi-font-family:&quot;Times New Roman&quot;;mso-bidi-font-family:&quot;Times New Roman&quot;;
mso-ansi-language:HR"> </span><span lang="HR" style="font-size:12.0pt;mso-bidi-font-size:
10.0pt;letter-spacing:-.05pt;mso-ansi-language:HR">neprijatelja.</span><span lang="HR" style="font-size:12.0pt;mso-bidi-font-size:10.0pt;font-family:Arial;
mso-hansi-font-family:&quot;Times New Roman&quot;;mso-bidi-font-family:&quot;Times New Roman&quot;;
mso-ansi-language:HR"> </span><span lang="HR" style="font-size:12.0pt;mso-bidi-font-size:
10.0pt;mso-ansi-language:HR">Ta</span><span lang="HR" style="font-size:12.0pt;
mso-bidi-font-size:10.0pt;font-family:Arial;mso-hansi-font-family:&quot;Times New Roman&quot;;
mso-bidi-font-family:&quot;Times New Roman&quot;;mso-ansi-language:HR"> </span><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">činjenica,</span><span lang="HR" style="font-size:12.0pt;mso-bidi-font-size:
10.0pt;font-family:Arial;mso-hansi-font-family:&quot;Times New Roman&quot;;mso-bidi-font-family:
&quot;Times New Roman&quot;;mso-ansi-language:HR"> </span><span lang="HR" style="font-size:
12.0pt;mso-bidi-font-size:10.0pt;mso-ansi-language:HR">kao</span><span lang="HR" style="font-size:12.0pt;mso-bidi-font-size:10.0pt;font-family:Arial;mso-hansi-font-family:
&quot;Times New Roman&quot;;mso-bidi-font-family:&quot;Times New Roman&quot;;mso-ansi-language:
HR"> </span><span lang="HR" style="font-size:12.0pt;mso-bidi-font-size:10.0pt;
mso-ansi-language:HR">i</span><span lang="HR" style="font-size:12.0pt;mso-bidi-font-size:
10.0pt;font-family:Arial;mso-hansi-font-family:&quot;Times New Roman&quot;;mso-bidi-font-family:
&quot;Times New Roman&quot;;mso-ansi-language:HR"> </span><span lang="HR" style="font-size:
12.0pt;mso-bidi-font-size:10.0pt;letter-spacing:-.05pt;mso-ansi-language:HR">spoznaja</span><span lang="HR" style="font-size:12.0pt;mso-bidi-font-size:10.0pt;font-family:Arial;
mso-hansi-font-family:&quot;Times New Roman&quot;;mso-bidi-font-family:&quot;Times New Roman&quot;;
mso-ansi-language:HR"> </span><span lang="HR" style="font-size:12.0pt;mso-bidi-font-size:
10.0pt;letter-spacing:-.05pt;mso-ansi-language:HR">da </span><span lang="HR" style="font-size:12.0pt;mso-bidi-font-size:10.0pt;mso-ansi-language:HR">nacionalno-oslobodilačka 
dimenzija jugoslavenske socijalističke revolucije <span style="letter-spacing:
-.05pt">postaje sve privlačnija i snažnija poluga u procesu opredjeljivanja 
naroda, utjecali </span>su da je četnički pokret pribjegao stvaranju savezništva 
sa snagama okupatora.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">Kada je riječ o Hrvatskoj, treba u prvom redu voditi računa o činjenici 
da je uspostava ustaškog režima, označenog proglašenjem NDH, a uz pomoć 
glavnih okupacionih sila, bio faktor koji će posebno utjecati na stvaranje i 
organiziranje četničkih elemenata i grupacija. U idejno-političkom pogledu 
bio je to zapravo nastavak sukoba unutar građanskih snaga iz predratnog <span style="letter-spacing:-.05pt">razdoblja. 
Taj sukob je pretkazivao ulazak u fazu žestokog obračuna, ali je daljnji </span>razvoj 
rata ukazivao i na druge momente. Riječ je o tome da će pojava i konstantno jačanje 
narodnooslobodilačkog pokreta biti presudni faktor koji će u mnogočemu 
utjecati na taktiku u držanju sučeljenih snaga unutar <span style="letter-spacing:-.05pt">kontrarevolucije. 
U Hrvatskoj će to vidljivo doći do izražaja u odnosima između </span>četničkog 
pokreta i ustaškog režima. Pokazat će se, naime - kao i u cijeloj zemlji -da 
su </span><span style="font-size:12.0pt;mso-bidi-font-size:10.0pt">NOP</span><span lang="HR" style="font-size:12.0pt;mso-bidi-font-size:10.0pt;mso-ansi-language:
HR"> i revolucija bili onaj faktor protiv kojeg su se u mnogočemu poistovećivali 
interesi i ciljevi snage kontrarevolucije utječući ujedno i na karakter 
njihovih međusobnih odnosa, tj. stupanj sukobljenosti i isključivosti. Dakako 
da usko povezano s tim treba sagledavati i ulogu okupacionih sila.</span><span style="font-size:12.0pt;mso-bidi-font-size:10.0pt"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">Politička kampanja protiv </span><span style="font-size:12.0pt;mso-bidi-font-size:
10.0pt">NOP</span><span lang="HR" style="font-size:12.0pt;mso-bidi-font-size:
10.0pt;mso-ansi-language:HR">-a ispoljavala se kao jedna od bitnih komponenata 
vojno-političke djelatnosti četničkog pokreta. Ona se izražavala u brojnim i 
različitim oblicima organizacionog i propagandnog karaktera. S <span style="letter-spacing:-.05pt">razvojem 
rata zapravo se sve više ispoljavala kao svojevrstan pokazatelj stvarnih </span>mogućnosti 
i utjecaja četničkog pokreta. Postajala je, naime, sve neophodnija zamjena za 
slabljenje stvarnih pozicija četnika. Uočavanje njene funkcije i sadržaja 
omogućuje istodobno spoznavanje sve veće nemoći četničkog pokreta u odnosu 
na sve dominantniju poziciju NOP-a.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">Kada vidljivo oslabljene pozicije četničkog pokreta od jeseni 1943. doživ-<span style="letter-spacing:-.05pt">ljavaju 
sve veće potrese, i zbog značajnih promjena u kvalifikaciji tog pokreta od 
strane Saveznika, u prvom redu Velike Britanije, pod čijim su okriljem bili 
kralj i </span>emigrantska</span><span lang="HR" style="font-size:12.0pt;mso-bidi-font-size:13.0pt;mso-ansi-language:
HR"> </span><span lang="HR" style="font-size:12.0pt;mso-bidi-font-size:10.0pt;
mso-ansi-language:HR">vlada</span><span lang="HR" style="font-size:12.0pt;
mso-bidi-font-size:13.0pt;mso-ansi-language:HR"> - </span><span lang="HR" style="font-size:12.0pt;mso-bidi-font-size:10.0pt;mso-ansi-language:HR">znatno</span><span lang="HR" style="font-size:12.0pt;mso-bidi-font-size:13.0pt;mso-ansi-language:
HR"> </span><span lang="HR" style="font-size:12.0pt;mso-bidi-font-size:10.0pt;
mso-ansi-language:HR">veća</span><span lang="HR" style="font-size:12.0pt;
mso-bidi-font-size:13.0pt;mso-ansi-language:HR"> </span><span lang="HR" style="font-size:12.0pt;mso-bidi-font-size:10.0pt;mso-ansi-language:HR">pažnja</span><span lang="HR" style="font-size:12.0pt;mso-bidi-font-size:13.0pt;mso-ansi-language:
HR"> </span><span lang="HR" style="font-size:12.0pt;mso-bidi-font-size:10.0pt;
mso-ansi-language:HR">je</span><span lang="HR" style="font-size:12.0pt;
mso-bidi-font-size:13.0pt;mso-ansi-language:HR"> </span><span lang="HR" style="font-size:12.0pt;mso-bidi-font-size:10.0pt;mso-ansi-language:HR">bila</span><span lang="HR" style="font-size:12.0pt;mso-bidi-font-size:13.0pt;mso-ansi-language:
HR"> </span><span lang="HR" style="font-size:12.0pt;mso-bidi-font-size:10.0pt;
mso-ansi-language:HR">posvećena</span><span lang="HR" style="font-size:12.0pt;
mso-bidi-font-size:13.0pt;mso-ansi-language:HR"> </span><span lang="HR" style="font-size:12.0pt;mso-bidi-font-size:10.0pt;mso-ansi-language:HR">utemeljenju</span><span lang="HR" style="font-size:12.0pt;mso-bidi-font-size:13.0pt;mso-ansi-language:
HR"> </span><span lang="HR" style="font-size:12.0pt;mso-bidi-font-size:10.0pt;
mso-ansi-language:HR">pojedinih <span style="letter-spacing:-.05pt">organizacionih 
oblika. Na pojedinim područjima poduzimaju se dosta intenzivne </span>akcije 
oko organiziranja stanovništva u pojedine organizacije, preko kojih se teži 
uspostaviti što potpuf1iji politički nadzor i organizirati što dinamičnija 
politička kampanja protiv </span><span style="font-size:12.0pt;mso-bidi-font-size:
10.0pt">NOP</span><span lang="HR" style="font-size:12.0pt;mso-bidi-font-size:
10.0pt;mso-ansi-language:HR">-a. Raspoloživa dokumentacija pokazuje da se ta 
akcija pokušala što šire organizirati na području Dinarske četničke 
oblasti. U svibnju <span style="letter-spacing:-.05pt">1944. osnovan je 
Nacionalno-prosvjetni odbor Dinarske četničke divizije, koji je, </span><span style="letter-spacing:-.15pt">među 
ostalim, trebao raditi na organiziranju »prikupljanja građe antikomunističke </span>propagande« 
i »obavještajne službe o Srbima koji su u partizanskim <span style="letter-spacing:-.05pt">redovima«<sup>134</sup> 
U srpnju je uslijedilo osnivanje Oblasnog nacionalno-prosvjetnog odbora, tj. za 
čitavu Dinarsku četničku oblast.<sup>135</sup> Sredinom kolovoza održana i u 
</span>Kosovu konferencija učitelja i profesora. Cilj je četničkog 
rukovodstva bio da se <span style="letter-spacing:-.05pt">što više angažiraju 
prosvjetni radnici u političkoj akciji pod parolom da su »dužni </span>da 
svoj glas dadu na odbranu srpstva i svetosavlja«, te da se od njih »kao 
nacionalnih radnika očekuje, da će kao takovi odobriti ne samo nacionalni rad 
Dinarske četničke oblasti, nego i odobriti sadašnju četničku borbu, koja se 
vodj protiv komunizma«. Skup je, međutim, pokazao da među prosvjetnim 
radnicima <span style="letter-spacing:
-.05pt">vlada vidljiva odbojnost prema četnicima i njihovoj akciji, u koju se 
veoma mali </span>broj uključio.</span><sup><span style="font-size:12.0pt;
mso-bidi-font-size:10.0pt;letter-spacing:-.05pt">136</span></sup><span lang="HR" style="font-size:12.0pt;mso-bidi-font-size:10.0pt;mso-ansi-language:HR"> 
Nacionalno-prosvjetni odbor je u organizaciji četničke propagande preuzeo i 
zadaću pokretanja i izdavanja listova.<sup><span style="letter-spacing:-.05pt">137</span></sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-bidi-font-size:8.0pt;letter-spacing:-.05pt;
mso-ansi-language:HR">134 AH,</span><span lang="HR" style="font-size:7.0pt;
mso-bidi-font-size:9.0pt;letter-spacing:-.05pt;mso-ansi-language:HR"> </span><span lang="HR" style="font-size:7.0pt;mso-bidi-font-size:8.0pt;letter-spacing:-.05pt;
mso-ansi-language:HR">ČA,</span><span lang="HR" style="font-size:7.0pt;
mso-bidi-font-size:9.0pt;letter-spacing:-.05pt;mso-ansi-language:HR"> </span><span lang="HR" style="font-size:7.0pt;mso-bidi-font-size:8.0pt;letter-spacing:-.05pt;
mso-ansi-language:HR">kut.</span><span lang="HR" style="font-size:7.0pt;
mso-bidi-font-size:9.0pt;letter-spacing:-.05pt;mso-ansi-language:HR"> </span><span lang="HR" style="font-size:7.0pt;mso-bidi-font-size:8.0pt;letter-spacing:-.05pt;
mso-ansi-language:HR">1,</span><span lang="HR" style="font-size:7.0pt;mso-bidi-font-size:
9.0pt;letter-spacing:-.05pt;mso-ansi-language:HR"> </span><span lang="HR" style="font-size:7.0pt;mso-bidi-font-size:8.0pt;letter-spacing:-.05pt;
mso-ansi-language:HR">Zapisnik</span><span lang="HR" style="font-size:7.0pt;
mso-bidi-font-size:9.0pt;letter-spacing:-.05pt;mso-ansi-language:HR"> </span><span lang="HR" style="font-size:7.0pt;mso-bidi-font-size:8.0pt;letter-spacing:-.05pt;
mso-ansi-language:HR">sednice</span><span lang="HR" style="font-size:7.0pt;
mso-bidi-font-size:9.0pt;letter-spacing:-.05pt;mso-ansi-language:HR"> </span><span lang="HR" style="font-size:7.0pt;mso-bidi-font-size:8.0pt;letter-spacing:-.05pt;
mso-ansi-language:HR">za</span><span lang="HR" style="font-size:7.0pt;mso-bidi-font-size:
9.0pt;letter-spacing:-.05pt;mso-ansi-language:HR"> </span><span lang="HR" style="font-size:7.0pt;mso-bidi-font-size:8.0pt;letter-spacing:-.05pt;
mso-ansi-language:HR">osnivanje</span><span lang="HR" style="font-size:7.0pt;
mso-bidi-font-size:9.0pt;letter-spacing:-.05pt;mso-ansi-language:HR"> </span><span lang="HR" style="font-size:7.0pt;mso-bidi-font-size:8.0pt;letter-spacing:-.05pt;
mso-ansi-language:HR">Nacionalno-prosvetnog</span><span lang="HR" style="font-size:7.0pt;mso-bidi-font-size:9.0pt;letter-spacing:-.05pt;
mso-ansi-language:HR"> </span><span lang="HR" style="font-size:7.0pt;mso-bidi-font-size:
8.0pt;letter-spacing:-.05pt;mso-ansi-language:HR">odbora</span><span lang="HR" style="font-size:7.0pt;mso-bidi-font-size:9.0pt;letter-spacing:-.05pt;
mso-ansi-language:HR"> </span><span lang="HR" style="font-size:7.0pt;mso-bidi-font-size:
8.0pt;letter-spacing:-.05pt;mso-ansi-language:HR">Dinarske </span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">divizije 
održane u Kosovu 20. V 1944.<span style="letter-spacing:-.95pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-bidi-font-size:8.0pt;mso-ansi-language:HR">135 
AIHRPH,</span><span lang="HR" style="font-size:7.0pt;mso-bidi-font-size:9.0pt;
mso-ansi-language:HR"> </span><i><span lang="HR" style="font-size:7.0pt;
mso-bidi-font-size:8.0pt;mso-ansi-language:HR">NG,</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span></i><span lang="HR" style="font-size:7.0pt;mso-bidi-font-size:8.0pt;mso-ansi-language:HR">kUt.</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">424,</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">L2,</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">Đujićeva</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">»naredba</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">pov.</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">br.</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">9«,</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">12.</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">Nil</span><span lang="HR" style="font-size:7.0pt;mso-bidi-font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-bidi-font-size:8.0pt;mso-ansi-language:HR">1944.<span style="letter-spacing:-1.0pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-bidi-font-size:8.0pt;mso-font-width:83%;
mso-ansi-language:HR">136 Zbog odlučnog suprotstavljanja takvim tendencijama 
izraženim na konferenciji i odbijanja da potpišu rezoluciju, četnici su 
uhapsili učiteljice Ilku Popović, Danicu Popović i Kseniju Govedaricu, koje 
su inače bile suradnice NOP-a, i ubili ih. (Usp. <i>Za slobodu - Učitelji, 
nastavnici iprofesori Hrvatske poginuli u narodnooslobodilačkom ratu, </i>uredio 
T o m o Ž a l a c, Zagreb 1955,51-52 i 122-123).</span><span lang="HR" style="font-size:7.0pt;mso-bidi-font-size:8.0pt;letter-spacing:-.7pt;
mso-font-width:79%;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-bidi-font-size:8.0pt;mso-font-width:83%;
mso-ansi-language:HR">137 Na sjednici Nacionalno-prosvjetnog odbora, 9. </span><span style="font-size:7.0pt;mso-bidi-font-size:8.0pt;mso-font-width:83%">IX</span><span lang="HR" style="font-size:7.0pt;mso-bidi-font-size:8.0pt;mso-font-width:83%;
mso-ansi-language:HR"> 1944, zaključeno je da se intenzivira rad na izdavanju 
četničkih listova. (AH, </span><span lang="DE" style="font-size:7.0pt;mso-bidi-font-size:
8.0pt;mso-font-width:83%;mso-ansi-language:DE">CA</span><span lang="HR" style="font-size:7.0pt;mso-bidi-font-size:8.0pt;mso-font-width:83%;mso-ansi-language:
HR">, kut. 1, zapisnik sjednice). Osim već konstatiranih u toku 1943-1944. 
izlazio je u Hrvatskoj povremeno veći broj listova, od kojih navodimo: »Četnik«, 
»Glas srpstva«, »Dinarski glasnik«, »Naša </span><span style="font-size:7.0pt;mso-bidi-font-size:8.0pt;mso-font-width:83%">vera</span><span lang="HR" style="font-size:7.0pt;mso-bidi-font-size:8.0pt;mso-font-width:83%;
mso-ansi-language:HR">«, »Jadranski glasnik«, »Glas Tromeđe«, »Dinarski 
četnik«, »Vidovdan«, »Glas nove omladine«, »Naša uzdanica«, »Naša 
Bukovica«, »Glas Bukovice i Ravnih kotara«, »Srbobran«, »Naša Lika«, »Glas 
naše Like«, »Ličko planinski četnik«, »Srpski četnik«, »Krajina u krvi«. 
Ti listovi su se poglavito pojavljivali u nekoliko brojeva, ponekad kao leci u 
povodu nekog događaja, umnožavani na ciklostilu, a češće pisani i, rukom.<span style="letter-spacing:-.7pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">Istodobno je poduzeta i akcija političkog angažiranja pravoslavnog svećenstva. 
Četničko rukovodstvo nije nailazilo u redovima svećenstva na željnu <span style="letter-spacing:-.05pt">podršku, 
iako je jedan broj svećenika prišao četnicima. Krajem listopada 1943. u </span>Bjelini 
je održana konferencija pravoslavnih svećenika sjeverne Dalmacije, na kojoj su 
se izjasnili za podršku NOP-u. Tom prilikom je donesen proglas u kojemu 
pravoslavni svećenici protestiraju protiv zločina »izvršenih od strane bezdušnog 
fašističkog okupatora i njegovih slugu ustaša i četnika«. U proglasu se 
posebno osuđuje »izdajnički rad jugoslavenske izbjegličke 'vlade' u Londonu, 
koja preko svoga ministra Draže Mihailovića organizuje četničke bande koje, 
u <span style="letter-spacing:-.05pt">zajednici sa najvećim neprijateljem našeg 
naroda Nijemcima, vode borbu protiv Narodnooslobodilačke vojske«. <sup>138</sup> 
U odgovoru koji je uslijedio na taj proglas u </span>ime »sveštenika u četničkim 
redovima«, poručuje se svećenicima i~ sjeverne Dalmacije da narodnooslobodilačku 
borbu vodi »hrvatska partizanska vojska« radi uništenja srpskog naroda. <sup><span style="letter-spacing:-.05pt">139</span></sup> 
U daljnjoj akciji posebno se značenje pridavalo »skupštini 
srpsko-pravoslavnog sveštenstva sa Tromeđe«, održanoj krajem kolovoza 1944. 
li Kosovu, Trebao je to biti skup predstavnika svećenstva s područja 
Dalmacije, Like, Korduna, Banije i zapadne Bosne. Mnogi pozvani svećenici nisu 
se, međutim, odazvali. Zbog toga, navođenje 35 imena svećenika <span style="letter-spacing:-.05pt">kao 
potpisnika Izjave koju su prisutni objavili na konferenciji, ne odražava pravo </span>stanje, 
nego je svojevrsni falsifikat. <sup><span style="letter-spacing:-.05pt">140</span></sup> 
Izjava izražava podršku četničkom pokretu i sadrži apele na »pravoslavnu 
javnost«, od kojih se, među ostalim, ističe: »U današnjim tragičnim danima 
kad se postavlja pitanje <i>biti ili ne biti </i>za srpski narod, nema mesta 
nikakvoj partiskoj opredeljenosti ili delatnosti. Danas je <span style="letter-spacing:-.05pt">potrebno 
da se prikupe sve naše snage na spasavanju Srpstva. Zato apelujemo na </span>srpski 
narod da odbaci od sebe sve lične partiske nesuglasice i svaku podvojenost, da 
se međusobno izmiri i na taj način postigne jedinstvo duha i misli, kako bi <span style="letter-spacing:
-.05pt">bratska ljubav i sloga potpuno triumfovala na spas milog nam Srpstva«. <sup>141</sup></span><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">U toku 1944. pokušalo se, također u sklopu Dinarske četničke oblasti, 
pojačati organiziranje »nacionalne omladine«. Pri tome se posebna pažnja 
pridavala organiziranju omladinskih brigada i organizacija »Uzdanica« i <span style="letter-spacing:-.05pt">»Zatočnici«. 
<sup>142</sup> Intenziviran je rad na organiziranju žena u Kolu srpskih 
sestara. <sup>143</sup></span><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-bidi-font-size:8.0pt;mso-font-width:83%;
mso-ansi-language:HR">138 G i z d i ć, <i>Dalmacija </i>1943, n. dj., 717-718.</span><span lang="HR" style="font-size:7.0pt;mso-bidi-font-size:8.0pt;letter-spacing:-.7pt;
mso-font-width:79%;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-bidi-font-size:8.0pt;mso-font-width:79%;
mso-ansi-language:HR">139 AH, ČA, kut. 1, Poruka sveštenicima iz sjeverne 
Dalmacije.<span style="letter-spacing:-.7pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-bidi-font-size:8.0pt;mso-font-width:79%;
mso-ansi-language:HR">140 AH, ČA, kut. 1, poziv i odgovori pozvanih za sastanak 
31. </span><span lang="DE" style="font-size:7.0pt;mso-bidi-font-size:8.0pt;
mso-font-width:79%;mso-ansi-language:DE">VIII </span><span lang="HR" style="font-size:7.0pt;mso-bidi-font-size:8.0pt;mso-font-width:79%;mso-ansi-language:
HR">1944.<span style="letter-spacing:-.7pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-bidi-font-size:8.0pt;mso-font-width:83%;
mso-ansi-language:HR">141 AH, ČA, kut. 1.<span style="letter-spacing:-1.0pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">U žestokoj kampanji konfrontacije sa NOP-om četnički pokret je bio jedan 
od<span style="letter-spacing:-.05pt"> glavnih nosilaca ideja građanskog 
nacionalizma, antikomunizma i konzervativne </span>tradicije. Narodnooslobodilačkom 
pokretu, koji je utemeljenje puta rješavanja nacionalnog pitanja jugoslavenskih 
naroda sve uvjerljivije dokazivao svojim pobjedama i sve većom snagom bratstva 
i jedinstva, težilo se suprotstaviti sve bezobzirnijom diskvalifikacijom i odveć 
prozirnim </span><span style="font-size:12.0pt;mso-bidi-font-size:10.0pt">pr</span><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">ogramskim postulatima. U Hrvatskoj je takav smjer kampanje vidljivo došao 
do izražaja.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">U obezvređivanju </span><span style="font-size:12.0pt;mso-bidi-font-size:
10.0pt">NOP</span><span lang="HR" style="font-size:12.0pt;mso-bidi-font-size:
10.0pt;mso-ansi-language:HR">-a i njegovih ciljeva četnički pokret je osobito 
težio ustrajati na tezi o njegovoj istovetnosti sa ustaštvom. Cilj je bio da 
se isticanjem takve simbioze prvenstveno ukazuje kako je riječ o pokretu koji 
je uperen protiv interesa srpskog naroda i s kojim se njegova perspektiva ni u 
kojem pogledu ne <span style="letter-spacing:-.05pt">može povezivati. 
Apsurdnost tih tendencija svakako je najuvjerljivije potvrđivala </span>istovetna 
ustaška kamp</span><span lang="DE" style="font-size:12.0pt;mso-bidi-font-size:
10.0pt;mso-ansi-language:DE">anja</span><span lang="HR" style="font-size:12.0pt;
mso-bidi-font-size:10.0pt;mso-ansi-language:HR">, dakako, s drugih pozicija: Ta 
je kampanja pokušavala u prvom redu obezvrijediti </span><span style="font-size:12.0pt;mso-bidi-font-size:10.0pt">NOP</span><span lang="HR" style="font-size:12.0pt;mso-bidi-font-size:10.0pt;mso-ansi-language:HR"> 
kao pokret uperen protiv hrvatskog naroda, težeći pri tome gorljivo uvjeravati 
kako su glavni pokretači i nosioci </span><span style="font-size:12.0pt;mso-bidi-font-size:
10.0pt">NOP</span><span lang="HR" style="font-size:12.0pt;mso-bidi-font-size:
10.0pt;mso-ansi-language:HR">-a četničke velikosrpske snage.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">Usko povezano s tim, četnička je kampanja prvenstveno težila 
diskvalifikaciji KPJ kao organizatora </span><span style="font-size:12.0pt;
mso-bidi-font-size:10.0pt">NOP</span><span lang="HR" style="font-size:12.0pt;
mso-bidi-font-size:10.0pt;mso-ansi-language:HR">-a. Komunisti su proglašeni kao 
glavni neprijatelji srpskog naroda. »Danas je naša borba protiv tog 
neprijatelja olakšana time«, isticao je Đujić, »što se komunisti više ne 
kriju, oni sada rade otvoreno, a pod njihovu firmu srpa i čekića i jevrejske 
petokrake zvijezde, svrstali su se, osim <span style="letter-spacing:-.05pt">Jevreja 
i frankovci koji su duhovno podigli ustaše - za koje je već i radio London 
javio već nekoliko puta, da prelaze u masama u komunističke redove. Sada su se 
</span>svi strpali u jedan koš, i naš narod žilavo udara po tome košu bez 
milosti i sažaljenja, onako kao što su i komunisti pune dvije godine bez 
milosti, ubijali naše najbolje sinove, uništavali naša narodna bogatstva, i 
pod krvavom jevrejskom petokrakom zvijezdom kroz našu razapetu Otadžbinu, u 
znaku srpa i čekića, sijali glad i smrt i stvarali od naroda i njegove imovine 
nova i strašna zgarišta, grobljišta i pepelišta«.<sup><span style="letter-spacing:-.05pt">144</span></sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">Program rješavanja nacionalnog pitanja, koji je formulirao </span><span style="font-size:12.0pt;mso-bidi-font-size:10.0pt">NOP</span><span lang="HR" style="font-size:12.0pt;mso-bidi-font-size:10.0pt;mso-ansi-language:HR"> 
i učinio kvalitetan korak naprijed u njegovu ostvarivanju s odlukama Drugog 
zasjedanja <span style="letter-spacing:-.05pt">AVNOJ-a, krajem studenog 1943. u 
Jajcu, bio je osobito težak udarac četničkom </span>pokretu kao i ostalim 
kontrarevolucionarnim snagama. U vezi s tim četnička je kampanja posebno 
inzistirala na optužbi da su odluke u Jajcu uperene protiv interesa srpskog 
naroda i da, prema tome, ne vode rješavanju njegova nacionalnog pitanja. 
Inzistiralo se na tome da </span><span style="font-size:12.0pt;mso-bidi-font-size:
10.0pt">NOP</span><span lang="HR" style="font-size:12.0pt;mso-bidi-font-size:
10.0pt;mso-ansi-language:HR"> radi na stvaranju velike <span style="letter-spacing:
-.05pt">Hrvatske i komadanju srpskih zemalja. U povodu Prvog zasjedanja ZA 
VNOH-a, </span>sredinom lipnja 1943, četnička propaganda je isticala da se </span><span style="font-size:12.0pt;mso-bidi-font-size:10.0pt">NOP</span><span lang="HR" style="font-size:12.0pt;mso-bidi-font-size:10.0pt;mso-ansi-language:HR"> 
bori »za Hrvatsku od Zemuna do Kotora i za raspačavanje srpstva«. Stvaranje 
nove Jugoslavije kao federativne zajednice ravnopravnih naroda okvalificirano je 
prvenstveno kao negacija tekovina »srpske državne misli«.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">Konstituiranje federalnih jedinica Crne Gore, Makedonije, Bosne i 
Hercegovine ocijenjeno je kao tendencija da se te zemlje »istrgne iz srpske 
zajednice« i »odvoji<span style="letter-spacing:-.15pt"> od srpstva«. </span><sup><span style="letter-spacing:-.05pt">145</span></sup><span style="letter-spacing:-.15pt"> 
Osnivanje Srpskog kluba vijećnika ZAVNOH-a, u siječnju 1944, </span><span style="letter-spacing:-.05pt">ocijenjeno 
je kao čin »nacionalne izdaje« izvršen od grupe samozvanaca u čijem </span>se 
proglasu srpskom narodu u Hrvatskoj »falsifikuje našu istoriju i pokušava da 
najpodlijim lažima i podvalama otruje dušu narodnu«. <sup><span style="letter-spacing:-.05pt">146</span></sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">142 
AIHRPH, NG, kut. 424, f. 2, Organizacija i formacija nacionalne omladine 
Dinarske četničke oblasti, nedatirano.<span style="letter-spacing:-.9pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">143 
AIHRPH, NG, km. 429, Pravilnik o radu Kola srpskih sestara, siječanj 1944.<span style="letter-spacing:
-.95pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.9pt;mso-ansi-language:HR">144</span><span lang="HR" style="font-size:7.0pt;mso-ansi-language:HR"> 
AIHRPH, NG, kut. 428, M. Đujić: »O našem najvećem narodnom neprijatelju o 
komunistima«, listopad 1943.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">145 
AIHRPH,</span><span lang="HR" style="font-size:9.0pt;mso-ansi-language:HR"> </span><span lang="HR" style="font-size:7.0pt;mso-ansi-language:HR">NG,</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">kut.</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">431,</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">f.</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">10.<span style="letter-spacing:
-.75pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">146 
AIHRPH,</span><span lang="HR" style="font-size:9.0pt;mso-ansi-language:HR"> </span><span lang="HR" style="font-size:7.0pt;mso-ansi-language:HR">NG,</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">kut.</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">431,</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">f.</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">8,</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">letak:</span><span lang="HR" style="font-size:9.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">«Srpskom</span><span lang="DE" style="font-size:9.0pt;mso-ansi-language:DE"> 
</span><span lang="HR" style="font-size:7.0pt;mso-ansi-language:HR">narodu«.<span style="letter-spacing:
-.75pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">Na tim parolama četnička je propaganda nastojala ustrajati isticanjem četničkog 
pokreta kao jedine snage koja se bori za spas srpskog naroda od opasnosti koje 
prijete njegovom razjedinjenju i postepenom uništenju. Ta je kampanja polazila 
od apela za okupljanje svih Srba u četničke redove, »jer jedino <span style="letter-spacing:-.15pt">Četništvo 
čuva Kraljevu Srbiju i osigurava nacionalnu egzistenciju Balkana« . </span><sup><span style="letter-spacing:-.05pt">147</span></sup><span style="letter-spacing:-.15pt"> 
</span>Usko povezano s tim, četnički je pokret zagovarao i svoju koncepciju 
buduće <span style="letter-spacing:-.05pt">1ugoslavije, u kojoj mora da se »formira 
jedna jedina srpska jedinica, sastavljena </span>iz svih srpskih krajeva zajedno 
sa Srbijom« . <sup><span style="letter-spacing:-.05pt">148</span></sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.75pt;mso-ansi-language:HR">147</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">AIHRPH,</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">NG,</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">kut.</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">431,</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">f.</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">2,</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">letak:</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">»Ko</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">ne</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">mjeri</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">mjerom</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">-</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">taj</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">prevrne</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">vjerom«,</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">izd.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">Propagandnog 
otseka Drugog dalmatinskog korpusa.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.75pt;mso-ansi-language:HR">148</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">Kao</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">u</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">bilj.</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">141.</span><span lang="HR" style="mso-ansi-language:HR"><o:p>
</o:p>
</span></p>
<span lang="HR" style="font-size:12.0pt;mso-bidi-font-size:10.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
HR;mso-fareast-language:EN-US;mso-bidi-language:AR-SA">Svakako je zaokret u 
savezničkoj politici prema četničkom pokretu i <span style="letter-spacing:
-.05pt">Mihailoviću, a zatim i kralju, bio težak udarac takvim programskim 
nastojanjima </span>četničkog pokreta. Uspješna bitka rukovodstva NOP-a na čelu 
s Titom za međunarodno priznanje nove Jugoslavije učinila je iluzornim 
ostvarenje političkih koncepcija na čijoj je propagandi četnička kampanja 
pokušavala da ustraje.</span>
<p>
<br>
<CENTER><TABLE border="1"><TR><TD><a href="41.htm"><b>Sadr&#382;aj</b></a></TD>
<TD><a href="41_19.htm"><b>Prethodni dokument</b></a></TD>
<TD><a href="41_21.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

