<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_260.htm"><b>Prethodni dokument</b></a></TD>
<TD><a href="31_262.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">KOMANDIRI 
KRNJEUŠKE ČETE<o:p>
</o:p>
</span></b></p>
<p class="MsoNormal"><span lang="EN-GB">&nbsp;<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="EN-GB">U 
našoj 2. četi (Krnjeuškoj) kao po nekom pravilu najkraći život je bio 
komandirov. Za sve nas su to bili teški momenti, utoliko teži što se radilo o 
ljudima koji su uzdizani iz naše sredine, naši meštani, sa nama uzrasli i u 
ustanak sa nama pošli 1941. godine. Dakle, intimni drugovi i najbolji među 
nama!</span></p>
<p class="MsoNormal" style="text-indent:20.0pt;line-height:91%"><span lang="EN-GB">Četa 
je još u prvim danima ustanka formirana od boraca iz pet sela Krnjeuške opštine, 
kada je u njoj i započeo kolektivni vojnički život. U toj sredini smo sve više 
bili ovisni jedan od drugog i upućivani jedan na drugog.</span></p>
<p class="MsoNormal" style="margin-top:1.0pt;text-indent:20.0pt;line-height:91%"><span lang="EN-GB">U 
jesen 1941. godine po oslobođenju Krnjeuše, četa je prešla iz Petrovačkog u 
Krupski a potom Novski kraj gde je učestvovala u nizu akcija sve do proleća 
1942. godine zajedno sa snagama 1. krajiškog odreda. Takva udaljenost od rodnog 
mesta nas je još više zbližila i učvrstila. Prvi njen komandir Lazo Atlagić 
je zbog grešaka u ustanku bio smenjen sa dužnosti; on se zatim odmetnuo a kada 
je uhvaćen bio je osuđen. Pri napadu na ustaško uporište u s. Agići januara 
1942. godine poginuo je politički komesar čete Radivoj Rodić<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
sa grupom od 7 članova KPJ i SKOJ-a.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Za 
komandira čete je određen Simo Krčmar, jedan od najboljih komandira vodova u 
četi. To je bila želja ne samo čete već omladine i naroda Krnjeuških sela 
koji su sa svojom četom održavali veoma tesne kontakte. Simo je bio vrlo 
popularan. Još prvih dana ustanka je iz zasede kod Krnjeuše, ubio 2 i ranio 2 
ustaše. Kada smo izvršili napad na ovo mesto, Sima je prvi sa svojom desetinom 
sleteo niz brdo Bećinica u sred dana prodro do samoga centra Krnjeuše gde je 
zarobio vod domobrana. Bili smo oduševljeni ovim Siminim uspehom. Njegov ugled 
je u očima ustanika ogromno porastao. Slabo naoružana četa dobila je nove puške 
toga dana zahvaljujući upravo Siminoj desetini!</span></p>
<p class="MsoNormal" style="line-height:91%"><span lang="EN-GB">Simo je postao 
komandir voda i u borbama u toku 1941. godine (napad na neprijateljske logore na 
Ripču, Bravsku, Radiću i sl.) uspešno izvršavao dobivene zadatke. U jurišu 
na Ripač, Simin vod je razbio ustašku posadu i zaplenio je dva teška 
mitraljeza. Tako je Krnjeuška četa prvi put došla i do ovog oružja. Na Radiću 
je Krnjeuška četa — Simin vod, zajedno sa Vođeničkom četom, razbio ustašku 
satniju, gde je zaplenjeno 10 pušaka, 1 puškomitraljez i 45 topovskih granata 
sa prednjakom topa haubice 100 mm; na poprištu borbe ostalo 25 mrtvih ustaša, 
a imali i veći broj ranjenih. U Krnjeuškoj četi jedino je ranjen borac Stevo 
Dekić.</span></p>
<p class="MsoNormal" style="line-height:91%"><span lang="EN-GB">Na položajima 
&quot;Novska planina&quot;, kada je postao i komandir čete u martu 1942. 
godine, Simo je uspostavio takve odnose sa ljudima da su mu oni obezbedili veoma 
uspešan rad. Sa četom je uspevao da odoli svim neprijateljskim napadima iz 
garnizona Bosanski Novi, Čađevica, Otoka, Suvača i Agići. Sima je uvek bio 
prvi u napadu a najčešće poslednji pri izvlačenju iz borbe. Najuspešnija 
akcija njegove čete, svakako je napad na blindirani voz (na Unskoj pruzi između 
ž. st. Čađevica i Otoka) marta 1942. godine, u kojoj su dve lokomotive i 
nekoliko vagona izbačeno iz upotrebe, a mrtvih i ranjenih ustaša bilo 
dosta.Kada se je aprila 1942. godine četa prebacila na područje Bosanskog 
Petrovca, Sima je rastao od zadovoljstva. To je kraj koga su njegovi borci dobro 
poznavali, što je za partizane bilo od posebne važnosti. Četa je na položajima 
kod Kolonića sačekala bataljon talijanskih fašista, nanela im velike gubitke 
i naterala u panično bekstvo ka Bosanskom Petrovcu. Za ovu uspešno izvedenu 
akciju Sima i njegova četa dobili su pohvalu komandanta 5. krajiškog odreda 
Slavka Rodića, koji je ovde na licu mesta i pratio tok borbe sa Talijanima. On 
se lično uverio u vrednost hrabrog komandira Krčmara i njegovih boraca.</span></p>
<p class="MsoNormal" style="line-height:91%"><span lang="EN-GB">Ovo nije bila ni 
prva ni zadnja pohvala Sime i njegove čete. Sledile su uspešne akcije Simine 
čete u borbama sa četnicima Drenovića na području Ribnik, Medna, Pecka i 
Sitnica u toku maja i juna 1942. godine. Izuzetna pohvala Simi i njegovoj četi 
je svakako ona sa napada na &quot;Tomaševu kulu&quot; kod Ključa. Četa je, po 
oceni štaba 1. krajiške brigade izvršila krupan zadatak osvajanjem ovog utvrđenja.</span></p>
<p class="MsoNormal"><span lang="DE" style="mso-ansi-language:DE">Život 
komandira Sime Krčmara bio je, nažalost, vrlo kratak. Ugasio se ubrzo po 
oslobođenju Ključa, kada je štitio omladinske brigade na sabiranju letine na 
području Ključa, Sanice i Krasulja. Poginuo je kao komandir 2. (Krnjeuške) čete, 
Petrovačkog bataljona &quot;Zdravko Čelar&quot;. Poginuo je na jurišu u borbi 
prsa u prsa sa četom ustaša koji su izvršili napad iz utvrđenog logora 
&quot;Vrpolje&quot;. Krnjeuška četa je uspela da razbije neprijatelja, ali je 
taj uspeh teško mogao nadoknaditi žrtvu koju je dala.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Simini borci 
bili su duboko potrešeni gubitkom svog starešine, inače primernog komuniste. 
Tu pod Grmečom, pred stotinama mladih brigadira, četa se oprostila od svog 
komandira, skromnog i do poslednjeg časa života istrajnog u borbi. Sima je od 
čete stvorio jedinicu koja je bila u stanju da izvrši i najteže zadatke u 
ratu. Nije dočekao dan, kome se posebno radovao, da uđe u sastav tek formirane 
3. krajiške brigade.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Milan Kerkez 
&quot;Ujko&quot;, novi komandir 2. (Krnjeuške) čete, u mnogo čemu bio je 
nalik na Simu, pa se ljubav i poverenje boraca prema Simi, jednostavno proširila 
na &quot;Ujku&quot; od prvog dana njegovog dolaska na dužnost. Svi smo ga još 
ranije dobro poznavali. Kao borca i zamenika komandira Vakufske čete, 
&quot;Ujko&quot; je bio jako cenjen na Grmeču. Pod &quot;Ujkinom&quot; komandom 
četa je doživela teške trenutke u Saničkoj dolini, na Bihaću, Jajcu i u 
centralnoj Bosni. Zahvaljujući njegovoj snalažljivosti, izlaz iz teškoća 
uvek je na vreme bio pronađen. Četa je ušla u sastav brigade sa uspešno položenim 
ispitom borbene spremnosti. &quot;Ujkina&quot; zasluga u tome je bila velika. 
Ali posle svega nekoliko meseci komandovanja sa Krnjeuškom četom, 23. januara 
1943. godine, naišli smo na žilav otpor neprijatelja koji je trajao punih 
sedam časova. </span><span lang="EN-GB">Moralo se ići napred.</span></p>
<p class="MsoNormal"><span lang="EN-GB">Eksplozija ručnih bombi u prvoj 
borbenoj liniji bio je znak da se naišlo na &quot;tvrdo&quot;, da su žrtve 
neizbežne. U takvoj situaciji &quot;Ujkina&quot; četa ne uzmiče, već sledi 
ono njegovo: &quot;Juriš, napred, napred!&quot;</span></p>
<p class="MsoNormal" style="line-height:91%"><span lang="EN-GB">Borci su zajedno 
sa svojim komandirom jurišali. </span><span lang="DE" style="mso-ansi-language:DE">Najednom 
&quot;Ujko&quot; poče da posrće. Ranjen je. Drugovi su ga uvukli u zaklon i 
previli. Neprijatelj je davao žestok otpor. Nije se moglo dalje. Ručne bombe 
preletale su preko glava naših boraca i iza njih eksplodirale. Ranjeno je još 
nekoliko drugova, među njima i: desetar Jojo Radišić, puškomitraljesci Mirko 
Stupar i Ilija Krčmar, komandir voda Nikola Vranješ.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Tek što je previjen, &quot;Ujko&quot; je naredio ponovni juriš i među 
prvima sjurio se u neprijateljske položaje. Uplašeni neprijatelj se u neredu 
povlačio prema Tesliću. Deo čete krenuo je za njim. Ostali su obavljali 
najneprijatniji zadatak u ratu, — prikupljali ranjene i poginule drugove. Među 
njima je i &quot;Ujko&quot;. </span><span lang="EN-GB">Kakva tuga i bol za sve 
nas! Raznešen parčadima bombi, davao je poslednje znake života. Drugovi ga pažljivo 
umotavaju zavojima. </span><span lang="DE" style="mso-ansi-language:
DE">On ne zna za sebe. Izdahnuo je. Sahranjen je zajedno sa svojim borcima, 
Drage Radišića, Petra Radišića, Petra Atlagića i bolničarke Mike Kovačević.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Teško je bilo pomiriti se sa činjenicom da pred četnom kolonom više 
nikada nećemo videti stasiti lik komandira Milana Kerkeza &quot;Ujke&quot; niti 
iz njegovih usta slušati omiljenu pesmu:<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— A vi 
omladinci, kad čujete glas... Kada se, nekoliko dana posle &quot;Ujkine&quot; 
smrti, pred postrojenom četom pojavio novi komandir Stevo Banović, na ozarenim 
licima boraca moglo se jasno videti sa kakvom ga toplinom primaju. Svetu smo 
poznavali kao energičnog i hrabrog starešinu. Rastao je uz Marka Jokića, 
jednog od najboljih komandira u brigadi, i poprimao mnoge njegove osobine. Na 
pomolu bila neprijateljska ofanziva. </span><span lang="DE" style="mso-ansi-language:DE">Hitali 
smo od Teslića prema izvornom delu Vrbasa. Tek što smo stigli kod G. Vakufa došlo 
je do teškog okršaja sa neprijateljom. Šest punih časova trajala je borba. 
Ležali smo u snegu i čekali povoljnu situaciju za protivnapad. Tada Stevo 
komandova &quot;juriš&quot; i među prvima juri prema neprijateljskim položajima. 
Razbijen neprijatelj se povlači u G. Vakuf sa dva kamiona mrtvih i ranjenih. Mi 
se bez gubitaka vraćamo na konačište. Stevo je u našim očima još više 
porastao.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Ređali 
su se surovi zimski dani jedne teške ofanzive neprijatelja. Teško je reći šta 
je bilo teže: zima ili nemačko-ustaška vojska sa &quot;šarcima&quot;, 
topovima i štukama? Komandir Stevo Banović obilazi nas i bodri. Znali smo da 
mu nije lako. Shvatamo kakva odgovornost leži na našem komandiru.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="line-height:91%"><span lang="EN-GB">Imamo čvrsto 
poverenje u njega. A onda 8. marta 1943. godine, na pl. Raduša kod &quot;Sarića 
koliba&quot; (tek mesec i po dana komandovanja sa našom četom) proneše vest 
da je Stevo poginuo, a njegov zamenik Nikola Stupar<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a> 
teško ranjen; ranjen je i Mića Jević, zamenik politkomesara čete.</span></p>
<p class="MsoNormal" style="line-height:91%"><span lang="EN-GB">— Pa zar je to 
moguće?! — pitali su se prosto u nekom očaju borci.</span></p>
<p class="MsoNormal" style="line-height:91%"><span lang="EN-GB">Rastanak sa 
Stevom Banovićem bio je isto toliko bolan i težak kao onaj koga smo nedavno 
imali sa &quot;Ujkom&quot;, a pre njega sa Simom Krčmarom. Nisu to bili samo naši 
obični poznanici, već revolucionari čiji je gubitak za sve nas značio veliku 
žrtvu.</span></p>
<p class="MsoNormal" style="line-height:91%"><span lang="EN-GB">Četu je posle 
Steve Banovića primio Nikola Vranješ, koji je od ustanka 1941. godine pa sve 
do ovog časa komandovao vodom u našoj četi. Svi smo ga voleli kao divna 
druga. Omladina ga je posebno cenila. Simpatije potiču još iz ustanka. Kada je 
bio izabran za komandira voda, Nikola je u omladince imao posebno poverenje, pa 
smo ga često zadirkivali da nema &quot;poverenja&quot; u stare. </span><span lang="DE" style="mso-ansi-language:DE">Lako 
nas je demantovao jer je u vodu bilo i starijih.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nikolin vod je u toku 1941/1942. godine izveo niz vrlo uspelih akcija na širem 
području Bosanskog Novog i Banije. Na Agićima, početkom 42. godine, u najtežoj 
borbi koju je naša četa vodila do tada, Nikolin vod je proveo ceo dan, na 
mrazu od oko —20°, okružen od ustaša. Palo je 8 najboljih boraca ali vod je 
izdržao. Tih dana Nikolin vod je razbio četu domobrana, zarobivši desetinu 
vojnika bez ijedne žrtve.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Takvih i sličnih akcija za vreme dok je Nikola stajao na čelu voda bilo je 
mnogo: Setimo se kod Ključa i čuvene &quot;Tomaševe kule&quot;, kod Bihaća, 
Jajca, kod Maslovara u centralnoj Bosni, zatim kod Teslića i u drugim borbama.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nikola je preuzeo četu na Raduši, kod &quot;Šarića koliba&quot;, kada je 
ona ostala bez ijednog rukovodioca i odmah je uspešno poveo u nove podvige. 
Nikada nećemo zaboraviti njegove podvige na Drini, pri osvajanju Čajniča, 
juriša na mostu preko Tare kod Mojkovca, na Magliću, Volujku i Zelengori. 
Pokazao je izvanrednu hrabrost pri osvajanju brda Vis kada je sa grupom boraca 
upao u neprijateljske rovove i otvorio put četi da se lakše sa njim razračuna.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Poginuo je 14. juna 1943. godine u selu Govzi pod padinama Visa, jurišajući 
na razbijenog neprijatelja koji je uporno nastojao da se spoji sa glavninom 
svojih snaga na komunikaciji Kalinovik — Foča. U njegovoj neposrednoj blizini 
poginuo je i skojevski rukovodilac bataljona Petar Simić, kao i još nekoliko 
boraca iz čete.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Opet je došlo do izbora novog komandira. Kandidata je bilo dosta. U četi 
se samo nagadalo ko bi mogao biti taj srećnik, jer život komandira naše čete 
bio je kao po nekom pravilu kratak. </span><span lang="EN-GB">Mučila nas je ta 
surova istina ali sa njom smo se morali pomiriti. </span><span lang="DE" style="mso-ansi-language:DE">Biti 
uzoran komandir čete nije ni malo laka stvar.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Odluka je pala na Marka Pilipovića, skromnog vodnika u našoj četi koji je 
svojom hrabrošću i drugim osobinama zaslužio to poverenje čete i 
rukovodstva. Odmah na samom početku se pokazalo da je izbor bio pravilan.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Marko Pilipović je izveo četu iz poslednjeg obruča na Sutjesci, sposoban 
da odmah nastavi ofanzivna dejstva kroz Istočnu Bosnu. Marko je obećavao mnogo 
jer je za protekle dve godine rata posvedočio svoje kvalitete kao običan 
borac, desetar i komandir voda. Pohvaljivan je za hrabrost i umešno 
komandovanje, a nikada nije ukoren niti kritikovan. To nam je davalo za pravo da 
u njega polažemo velike nade kao komandira čete.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nažalost, nismo imali sreću da nam Marko dugo komanduje i zajedno sa nama 
deli sve radosti i teškoće čete. Poginuo je samo nekoliko nedelja posle 
prijema dužnosti komandira. Pao je u jurišu na planini Devetaku. Sa Markom je 
palo još nekoliko najodvažnijih boraca, žrtvujući se da bataljonu omoguće 
izvlačenje iz klopke u koju je zapao.<o:p>
</o:p>
</span></p>
<p class="MsoNormal" style="margin-top:8.0pt;text-indent:19.0pt;line-height:91%"><span lang="DE" style="mso-ansi-language:DE">Vlado 
Ožegović postavljen je za novog komandira Krnjeuške čete. Došao je sa dužnosti 
zamenika komandira 3. (Bravske) čete našeg bataljona, koja mu je organizovala 
dirljiv ispraćaj. Mi smo ga od srca prihvatili za komandira.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Već 
u prvim akcijama strahovali smo da ćemo ostati bez njega, jer se u borbi ponašao 
suviše slobodno. Mladost, polet i hrabrost, kao i shvatanje da mu se ne može 
ništa desiti, često su ga dovodila na ivicu onog najgoreg. Mi smo upravo takve 
osobine boraca cenili; Vlado nam je imponirao, bili smo sretni što imamo baš 
takvog starešinu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle uspešne akcije na Donji Vakuf, polovinom avgusta 43. godine, dok smo 
se odmarali u oslobođenom gradu, Vlado oduševljavao našom četom, govoreći 
nam da je spreman sa takvom četom i na najteži zadatak. </span><span lang="EN-GB">A 
upravo, tih dana smo pripremali za napad na Bugojno. Znali smo da će to biti težak 
zadatak, pa smo se za njega i solidno pripremili.</span></p>
<p class="MsoNormal" style="line-height:91%"><span lang="EN-GB">Napad je otpočeo 
poput one decembarske noći 1942. goe kada je Vladao na čelu voda boraca jurnuo 
na četničkiki mitraljez u planini Borja i oteo ga iz ruku smrtno ranjenog 
komandanta četničkog bataljona Jove Kitića. U ovoj avgustovskoj noći 1943. 
godine Vlado je na čelu čete osvajao tada neosvojive ustaške bunkere, a u uličnim 
borbama vrlo uspešno primenjivao ranije stečena iskustva. Smelo smo prodirali 
ka centru. I kada je Bugojno već bilo oslobođeno, kada je neprijatelj sabijen 
samo u jednu kuću u centru grada, kada je trebalo da se izvrši poslednji juriš, 
Vlada je bio teško ranjen. Na rukama svojih boraca koji su mu pokušali ukazati 
pomoć, brzo je izdahnuo. U ovom jurišu poginuo je vodnik Marko Vučković, a 
sa Markom i bolničarka Zora Vučinić. Teško su ranjeni puškomitraljezac Vid 
Karanović, borci Vojo uVković i Rade Kerkez. Tešku telesnu povredu od 
eksplodirajućeg metka zadobio je komandir 2. voda Nikola Karanović, koji je 
ubrzo podlegao ranama.</span></p>
<p class="MsoNormal" style="margin-top:2.0pt;line-height:91%"><span lang="EN-GB">Posle 
pogibije Vlade Ožegović u Krnjeuškoj četi se izređalo nekoliko komandira, 
jer su po prijemu dužnosti brzo ranjavani i odlazili na lečenje: u borbama 
kroz Dalmaciju septembra 1943. godine, pri oslobađanju Livna i Kupresa, napadu 
na Zenicu, Travnik i kasnije u šestoj neprijateljskoj ofanzivi u napadu na 
Banja Luku i u sedmoj neprijateljskoj ofanzivi, naša četa je nekoliko puta 
ostajala bez svog komandira.</span></p>
<p class="MsoNormal" style="margin-top:2.0pt;line-height:91%"><span lang="EN-GB">Period 
od aprila 1944. godine, kada su započele teške borbe sa nemačkim snagama u 
Zapadnoj Bosni i koje nisu prestajale do Sremskog fronta, bio je posebno 
karakterističan u tom pogledu. </span><span lang="DE" style="mso-ansi-language:
DE">Četa je sve više ostajala bez starih, prekaljenih boraca. Topili su se, 
prosto su iz dana u dan iščezavali jedan po jedan.<o:p>
</o:p>
</span></p>
<p class="MsoNormal" style="margin-top:2.0pt;line-height:91%"><span lang="DE" style="mso-ansi-language:DE">Srem 
je učinio svoje, posebno Tovarnik, gde je na bojištu dnevno ginulo desetine 
boraca i starešina. Četom je tada komandovao Jovan Grbić, stari borac. 
Probojem neprijateljske<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">odbrane na liniji Šarengrad — Tovarnik i našim izbijanjem na liniju Đeletovci 
— Orolik, Nemci su prešli u protivofanzivu. Tako je 17. januara 1945. godine 
došlo je do teških borbi i Nemci su, po cenu velikih žrtava, bili 
zaustavljeni. Među desetinom palih drugova nalazio se i komandir Jovan Grbić, 
smrtno pogođen u poslednjem jurišu čete. Jurišajući na čelu svog voda teško 
je ranjen vodnik Ostojić Lazo, a u trećoj četi u jurišu prsa u prsa poginuo 
je omiljeni komandir čete Babić Dušan — Bačkonja.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Milenko STUPAR, Mića JEVIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="EN-GB" style="mso-ansi-language:DE"> 
    </span><span lang="DE" style="mso-bidi-font-size:
8.0pt;mso-ansi-language:DE">Proglašen za narodnog heroja</span><span lang="DE" style="mso-ansi-language:DE"><o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="EN-GB" style="mso-ansi-language:DE"> 
    </span><span lang="DE" style="mso-bidi-font-size:
8.0pt;mso-ansi-language:DE">Kasnije umro u Centralnoj bolnici</span><span lang="DE" style="mso-ansi-language:DE"><o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_260.htm"><b>Prethodni dokument</b></a></TD>
<TD><a href="31_262.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

