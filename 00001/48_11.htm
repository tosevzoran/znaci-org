<html>
<head>
<meta http-equiv="Content-Type" content="text/html; charset=utf-8">

<title>Dragoslav Parmakovic: MACVANSKI PARTIZANSKI ODRED</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Dragoslav Parmakovic: MACVANSKI PARTIZANSKI ODRED</b><br>


<CENTER><TABLE border="1"><TR><TD><a href="48.htm"><b>Sadr&#382;aj</b></a></TD>
<TD><a href="48_10.htm"><b>Prethodni dokument</b></a></TD>
<TD><a href="48_12.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext1" style="line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">МЕРЕ 
ОКУПАТОРА И КВИСЛИНГА ЗА СУЗБИЈАЊЕ УСТАНКА</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Истог 
часа кад је отпочела огорчени напад на 
Совјетски Савез фашистичка Немачка је 
покренула бесомучну пропагандну кампању, 
да кривицу за рат свали на Совјетски Савез, 
његову тобожњу вероломност и издају пакта с 
Немачком; да своје почетне и брзе успехе у 
продирању на совјетску територију огласи 
као коначну и скору победу над Совјетским 
Савезом. Располажући моћним средствима — 
радиом, штампом, саобраћајним везама — и 
јаким управним, окупационим и квислиншким 
апаратом, засипала је села и градове Србије 
плакатима, лецима и брошурама, илустрованим 
сликама и цртежима, у којима се Совјетски 
Савез приказивао као сиромашна земља, где 
народ бедно живи под терором комуниста, 
који су сви редом Јевреји. Светска 
јеврејска олигархија управља такође и 
Америком и Енглеском. По градовима су се 
појавиле, на видним местима, велике карте 
Совјетског Савеза, на којима су сваког дана 
померане заставице које показују успехе и 
напредовања немачке војске. „Шабац је 
искићен плакатама и словом „V&quot; испод 
којег пише: Немци свуда побеђују&quot;, 
записао је у свој дневник тих дана 
свештеник Глиша Бабовић.<sup>ш</sup> На великим 
зградама масном бојом су исцртане огромне 
карикатуре, на којима се приказује како 
дебели богати Јеврејин у једној руци држи 
велике кесе с новцем, а у другој конце 
којима, као марионетама, управља Русијом, 
Енглеском и Америком.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Комунистичку 
партију Југославије та пропаганда је 
прогласила за слепо оруђе и агента Москве, 
све њене руководиоце за „чивуте&quot;, а 
обичне чланове Партије — за бескућнике, 
криминалце, олош, нераднике.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">У 
Шапцу је 23. јуна поново наређено да се 
предају сви радио-апарати, сутрадан су и 
покупљени, а тих дана је исто учињено и по 
селима. Али нису од свих. Опробаним 
пријатељима „Великог немачког Рајха&quot; 
радио-апарати су остављени, али тако 
дотерани да могу примати таласе само радио 
Београда. „Код власника се задржао само 
незнатан број непријављених радио-апарата. 
Ко би био ухваћен да слуша вести, одмах је 
хапшен и теран у лагер.&quot;<sup>124</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Објављено 
је низ претећих уредби и наредби, којима се 
забрањује удруживање, слушање страних 
радио-станица, проношење алармантних вести 
о току рата, а 29. јула у Шапцу је забрањено и 
звоњење црквених звона.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">„Немци 
су све више заоштравали мере безбедности. 
Нарочито после напада на СССР били су 
знатно обазривији и неповерљивији према 
грађанима. Од грађана мушкараца формиране 
су ноћне страже, које су ноћу крстариле 
железничком пругом на одређеном реону у 
сменама и чувале пругу од диверзаната. У 
колико би се нешто десило на прузи — 
искакање воза из шина и слично, стража би 
одговарала за безбедност у својој смени.&quot;<sup>125</sup> 
Страже за чување пруге биле су одређене и по 
селима дуж пруге.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">„Немци 
су окупили око себе фолксдојчере и 
издајнике свих боја, белогардејце, 
љотићевце и сличне. Руководилац и главни 
организатор за белогардејце био је шабачки 
трговац белогардејац Павле Икоников, 
белогардејски генерал... Његова жена Марија 
била је немачки агент, код ње су Немци 
оргијали.&quot;<sup>126</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Љотићевци, 
чланови „Збора&quot;, били су 
најорганизованији и најактивнији 
непријатељи свих демократских и 
прогресивних покрета, а Комунистичке 
партије посебно. Изразито фашистичка и 
шовинистичка организација, „Збор&quot; је 
окупио известан број чланова у Шапцу, скоро 
искључиво међу средњошколцима из 
официрских, чиновничких, свештеничких и 
трговачких породица. Шабачка напредна и 
револуционарна средњошколска омладина, у 
првом реду скојевска организација, водила 
је против „збораша&quot; успешне борбе за 
руководство и утицај у ђачким и омладинским 
организацијама и успевала да изолује 
љотићевце од ширег круга омладине. Код 
радничке омладине љотићевци нису имали 
никаквог успеха. Изван Шапца било је још 
само неколико „збораша&quot;.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">„Збор&quot; 
је настојао да створр! чврсту и 
дисциплиновану организацију идејно 
убеђених и оданих чланова, попут Национал-социјалиетичке 
партије Немачке. Било је међу њима 
политички веома амбициозних агитатора и 
фанатика фашистичке идеологије.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">До 
априлског рата отворене присталице 
фашистичке Немачке, љотићевци су сматрали 
да је са окупацијом настало њихово време. „Збор&quot; 
је био једина политичка организација у 
Србији коју Немци нису укинули и забранили. 
„Збораши&quot; су се трудили да надмаше све 
друге сараднике окупатора и да докажу 
искључиву способност и вредност „Збора&quot; 
у гушењу сваког родољубивог, демократског и 
прогресивног испољавања и настојања. У 
својим организацијама имали су такозване „просветаре&quot;, 
чији је задатак био да фашистички „просвећују&quot; 
чланове „Збора&quot; и да фашистичку 
идеологију шире изван организације, али су 
имали и своје обавештајне органе, који су 
прикупљали податке о активности комуниста, 
скојеваца и других напредних и 
антифашистички настројених људи. Мз 
цитираног извештаја Боривоја Карапанџића 
види се како су љотићевци спремно дочекали 
напад Немачке на. Совјетски Савез и хајку на 
комунисте у Шапцу са списком од 150 --200 „најагилнијих 
комуниста&quot;, који „располажу са великим 
бројем скривеног ватреног оружја&quot;. Он 
сматра да је потребно и предлаже, у циљу 
успешније борбе против комуниста, да се 
неколицина љотићеваца запосли у надлештва.<sup>127</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Квислиншко 
Министарство унутрашњих послова запело је 
из све снаге да онемогући ма какву акцију 
комуниста. Због тога је непрекидно слало 
расписе среским начелницима, 
предстојништвима градске полиције и 
командирима жандармеријских чета, у којима 
наглашава да „сваки комунистички покушај у 
ма ком облику се појавио мора да буде угушен&quot;. 
Да би у кола издаје упрегао што већи број 
људи и у службу окупатору увукао и људе 
изван апарата власти, полиције и 
жандармерије, председник комесарске владе 
и комесар Министарства унутрашњих послова 
Милан Аћимовић, у распису од 2. јула 1941. 
године, наређивао је, да се спречи проношење 
„фантастичних и алармантних вести&quot;, које 
су тада кружиле Србијом: „Одмах по пријему 
овога расписа позовите све председнике 
општина или их лично обиђите, и наредите им: 
да позову озбиљне и виђене домаћине и упуте 
их у целу ову ствар уз објашњење, да је све 
лаж што се говори, да се клоне људи који ово 
проносе, да такве људе сами властима 
пријављују и да на своју околину у истом 
смислу утичу, подвлачећи у противном 
случају врло тешке последице како од стране 
наших тако и од стране немачких власти, које 
неће трпети ову акцију и врло ће енергично 
против ње иступити.</span></p>
<p class="Bodytext1" style="margin-left:1.0pt;text-align:justify;text-indent:
19.0pt;line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Ово 
наређење овога пута нарочито пажљиво, брзо 
и тачно извршите и лично настојте да 
председници општина одмах и у духу наређења 
поступе...&quot;<sup>128</sup></span></p>
<p class="Bodytext1" style="margin-top:0mm;margin-right:3.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:18.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Сам 
Аћимовић дао је 13. јула изјаву, објављену 
преко радија и штампану у „Новом времену&quot;, 
којом је оштро претио свима који би 
покушали да се дигну против окупатора, а 
нарочито комунистима. Ова изјава је 15. јула 
умножена и упућена свим срезовима и 
општинама са наређењем: „Са овом изјавом 
упознајте све виђене домаћине на Вашем 
подручју.. ,&quot;<sup>129</sup></span></p>
<p class="Bodytext1" style="margin-top:0mm;margin-right:3.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:18.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">До 
24. јула у Шапцу је основано „Предстојништво 
градске полиције&quot;.</span></p>
<p class="Bodytext1" style="margin-top:0mm;margin-right:3.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:18.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Не 
уздајући се много у пропаганду нити у „виђене 
домаћине&quot;, Аћимовић је пре тога послао, 
преко бановина, свим среским начелницима 
распис: „Ухапсите чланове породица 
одбеглих комуниста и то синове преко 16 
година и жене уколико немају деце, оца и 
брата ако у заједници живе, а нису старији 
од 60 година.&quot;<sup>130</sup></span></p>
<p class="Bodytext1" style="margin-top:0mm;margin-right:3.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:18.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Почев 
од седмојулске акције Жикице Јовановића 
Шпанца на жандарме у Белој Цркви, у јулу 1941. 
године било је безброј мањих партизанских 
акција широм Србије. Окупациона управа и 
квислиншки апарат очекивали су почетак 
ратних акција и у шабачком округу, 
обавештени да су се многи комунисти „одметнули&quot;, 
да имају доста прикупљеног оружја, и да 
намеравају да пређу у акцију. Пошто им је 
пропала акција хапшења „важних и агилних&quot; 
комуниста, окупатор и квислинзи извршили су 
низ хапшења у Мачви. Пре свега похапсили су 
чланове породица оних комуниста за које су 
знали да су у илегалности, а затим и многе 
друге, њима сумњиве људе. Почетком августа у 
затвору Среског начелства у Богатићу, под 
обезбеђењем жандармеријског вода, нашло се 
око осамдесет лица, међу којима и знатан 
број „политичких криваца&quot;, смештених у 
три велике затворске собе и три самице. Од 
чланова партизанских породица били су 
ухапшени: Сава Шестић, отац Здравка Шестића, 
Милосав Пућа и Радосав Беловуковић, синови 
Милана Беловуковића Деве, Михаило 
Станковић, отац Лале и Драгана Станковића, 
Милутин Ивић, отац Ацомира Ивића, Ранисав 
Беловуковић, брат Милисава Мије 
Беловуковића. Као комунисти или као „опасни&quot; 
и „сумњиви&quot; били су ухапшени: Милан 
Ђаковић из Глоговца и Рајко Гладовић из 
Дубља, познати и цењени сељаци у Мачви, 
напредни људи и врло блиски Партији, који су 
заиста и сарађивали са комунистима око 
припрема за устанак, у скривању и 
снабдевању комуниста у илегалности, 
растурању пропагандног материјала, 
прикупљању оружја и агитационом раду.<sup>131</sup> 
Крајем јула Драго Кулезић је организовао 
сељаке из Прњавора да овршено жито са Аде, 
коју је прњаворска задруга давала у 
наполицу, не предају задрузи, да га не би 
одвукли Немци. Кад су људи почели овршену 
пшеницу да вуку својим кућама Александар 
Дачић, предратни реакционарни политикант, а 
тада сарадник окупатора у Шапцу, известио 
је о томе шабачку Крајскоманду. 
Жандармеријска станица у Прњавору ухапсила 
је Кулезића 3. августа и спровела га у затвор 
у Богатићу.<sup>132</sup> Од комуниста, колико је 
познато, осим Драге Кулезића, био је ухапшен 
још само Светислав Баћа Трифуновић из 
Штитара. Он се, после 22. јуна, био склонио у М. 
Митровицу, где је полулегално живео и радио 
свој занат. Жандарми су га открили, ухапсили 
и спровели у Богатић у затвор.<sup>133</sup> 
Стеван Радосављевић, отац Добросава 
Радосављевића Народа, ухапшен је почетком 
августа и из затвора у Богатићу спроведен у 
Шабац и смештен у шабачку болницу на лечење, 
где је био под стражом.<sup>134</sup> Почетком 
августа спроведен је у затвор у Богатићу и 
Јосип Антоловић, металски радник из 
Славонског Брода, члан КПЈ. По задатку 
Партије учествовао је у изради гвоздених 
папуча које су постављане на железничке 
шине и изазивале исклизнућа возова. Акција 
је убрзо откривена, а Јосип Антоловић 
ухапшен. Побегао је из затвора, испред 
потера се склањао до Сремске Раче, а онда 
препливао Саву (трећи пут од бекства из 
затвора) и дошао у Црну Бару. Сушећи одело на 
ватри код једног казана за печење ракије 
неопрезно је причао да ће Руси потући Немце, 
да је у Србији већ почео устанак и да сви 
људи треба да се боре против окупатора. 
После краћег времена жандарми су га 
ухапсили и сутрадан спровели у Богатић у 
затвор.<sup>135</sup></span></p>
<p>
<br>
<CENTER><TABLE border="1"><TR><TD><a href="48.htm"><b>Sadr&#382;aj</b></a></TD>
<TD><a href="48_10.htm"><b>Prethodni dokument</b></a></TD>
<TD><a href="48_12.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

