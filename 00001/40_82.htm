<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_81.htm"><b>Prethodni dokument</b></a></TD>
<TD><a href="40_83.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">POSLJEDNJI 
DANI NA VUČJAKU</span><span lang="DE" style="mso-ansi-language:DE"><o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Iako 
je Mihailović donio čvrstu odluku da se vrati u Srbiju sa svojim srbijanskim 
četnicima, ipak je odaslao u Sloveniju generala Damjanovića (bivšeg šefa 
kabineta generala Nedića i kraće vrijeme u oktobru 1944. komandanta Srpske državne 
straže), imenujući ga komandantom istaknutog štaba Vrhovne komande. Damjanović 
je 27. marta preuzeo komandu nad četnicima i snagama Srpskog dobrovoljačkog 
korpusa smještenim na području Slovenskog primorja i time su prema sporazumu 
postignutom za vrijeme Kostićeve posjete Mihailoviću i ove potonje trupe 
postale dio Jugoslovenske vojske u otadžbini. Sve ove jedinice bile su pod 
komandom SS i policijskog vođe generala Odila Globocnika u Trstu, koji se je 
brinuo i za njihovo održavanje.<sup>55</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">55 
Ibid, </span></i><span lang="HR" style="font-size:
7.0pt;mso-ansi-language:HR">str. 222, 233 - 234, 240 - 243. Vidi i Tomac, ur. 
str. 142.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mihailović 
je očito pokušavao zadržati neku vlast nad snagama u Sloveniji, makar je i 
bio tvrdo protiv toga da sam ode tamo. On je htio u Srbiju, osobito sada kad je 
imao dojam (iz lažnih poruka koje je primao od svog tobožnjeg četničkog 
komandanta majora Ćosića) da tamo postoji veliki potencijal za ustanak protiv 
novog režima. Mihailović je sebe vidio kao vođu i borca za svoj narod i toj 
svojoj slici o sebi morao je udovoljiti povratkom svome narodu u nevolji. U 
radiogramu Ljotiću od 1. aprila rekao je: »Mi moramo razviti što jaču gerilu 
u ćelom našem prostoru Jugoslavije. U komunističkim redovima veliko je rasulo 
naročito u Srbiji. Narod u Srbiji nas željno očekuje i kad olista šuma 
prepuniće šume i planine.« U drugoj poruci Ljotiću, od 11. aprila, rekao je: 
»Što se tiče ustanka u Srbiji to je sam narod koji se diže i to se ne može 
sprečiti. Ja samo koristim situaciju koja se time stvara.«<sup>56</sup> Ali 
Mihailović je imao i druge razloge da ne ode u Sloveniju. Pridružiti se 
Srpskom dobrovoljačkom korpusu, te Jevđevićevim i Đujićevim četnicima u 
Slovenskom primorju za njega i njegove formacije značilo bi doći pod 
neposrednu komandu generala Globocnika. Mihailović koji je dosljedno tvrdio da 
nije surađivao s Nijemcima već da im se odupirao, ne bi se dragovoljno mogao 
dovesti u položaj otvorene osobne kolaboracije s jednim njemačkim SS generalom 
u ovim završnim danima rata. Alternativu - povratak u Srbiju - je vrijedilo 
riskirati, ako može ispuniti njegove nade da će uspješno organizirati ustanak 
protiv novog režima i time zapadne Saveznike navesti da interveniraju i da dođu 
u pomoć njemu i njegovim snagama.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">56 
Kostić, str. 238 - 239.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jedan 
od posljednjih Mihailovićevih telegrama Fotiću, datiran 2. aprila 1945, 
pokazuje kako je daleko otišao u svojim snovima o eventualnoj zapadnoj 
intervenciji. U tom telegramu je Mihailović dao Fotiću neke instrukcije s tim 
da se izvrše »na način koji vi nađete najpogodnijim i na pogodnim mestima.« 
a) On treba zatražiti da se u Jugoslaviju pošalju savezničke komisije koje će 
ispitati političku situaciju u zemlji i same vidjeti da se četnici u građanskom 
ratu ne bore za to da prigrabe vlast, nego za zaštitu demokratskih sloboda i 
uvođenje demokratske uprave, b) On treba naglasiti da je potrebno osloniti se 
na demokratske političke stranke u zemlji i na njihovo sudjelovanje u 
privremenoj vladi i zahtijevati da se prelazna vlada u Beogradu zamijeni jednom 
vladom u kojoj će sudjelovati demokratske stranke, uključujući Jugoslovensku 
narodno-demokratsku zajednicu (koju su kontrolirali četnici), c) »Da je hitno 
potrebno da američka saveznička vojska posedne celu teritoriju Jugoslavije i 
time spreči dalji građanski rat i omogući uvođenje demokratske uprave u 
zemlji. Naša Vrhovna komanda i Jugoslovenska vojska u otadžbini koja je pod 
njom, pozdravili bi to i priključili joj se.«<sup>57</sup> Zadnja točka je 
naravno, bila najvažnija; njome se htjelo ne samo spriječiti uspostavljanje 
komunističke vlasti u Jugoslaviji, već istovremeno omogućiti četnicima da u 
Jugoslaviji uspostave svoju vlast. Fotić je zaista podnio memorandum osnivačkom 
sastanku Ujedinjenih nacija koji je 25. aprila sazvan u San Franciscu, ali ne u 
svrhu u koju je to tražio Mihailović, jer bi nakon formiranja ujedinjene vlade 
u Beogradu na dan 7. marta i njenog brzog priznavanja od strane Velike trojice 
takav zahtjev bio smiješan. On je zapravo zatražio da jedna međunarodna 
komisija nadzire i zajamči slobodne izbore i zaista demokratsko sprovođenje 
odluka konferencije na Jalti, koliko su se odnosile na Jugoslaviju.<sup>58</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">57 
Jovan Đonović, »Izvještaji generala Mihailovića iz kraja 1943 i 1944 
godine,« str. 74.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">58 
Fotić, </span><i><span style="font-size:7.0pt">The Political Situation in 
Yugoslavia Today, </span></i><span lang="HR" style="font-size:7.0pt;mso-ansi-language:HR">str. 
17 - 18.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Treba 
zabilježiti da je pored Mihailovića bilo i drugih koji su posljednjih jedana 
rata tražili da zapadni Saveznici okupiraju neke dijelove Jugoslavije. Dr 
Gregorij Rožman, ljubljanski biskup i jedan od istaknutih vođa antikomunističkih 
političkih snaga Slovenije, poslao je poruku papi Piju </span>XII<span lang="HR" style="mso-ansi-language:HR"> 
da je prenese avezničkoj komandi u Caserti, tražeći da Saveznici okupiraju 
Sloveniju kako bi spriječili uspostavljanje komunističke vlasti.<sup>59</sup> 
A Pavelić, poglavnik marionetske hrvatske države na izdisaju, poslao je 
specijalnog izaslanika dra Vjekoslava Vrančića savezničkoj komandi u Italiji, 
tražeći od zapadnih Saveznika da dođu u pomoć hrvatskom narodu, te da od 
partizana zaštite njegovu jezgru i mnoge tisuće unutarnjih izbjeglica. Pavelićeva 
vlada je tražila hitno odašiljanje jedne savezničke misije koja bi utvrdila 
činjenice i zahtijevala je da saveznička vojska dođe na naše državno područje, 
da olakša ovo teško i pogibeljno stanje.«<sup>60</sup> I Rožmanove i Pavelićeve 
molbe bile su uzaludne.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">59 
Za tekst poruke biskupa Rožmana vidi Clissold, str. 223.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">60 
Vrančića su umjesto za zeleni stol s feldmaršalom </span><span lang="DE" style="font-size:7.0pt;
mso-ansi-language:DE">Alexanderom</span><span lang="HR" style="font-size:7.0pt;
mso-ansi-language:HR"> odveli u zarobljenički logor. O egovoj misiji vidi u <i>S 
bielom zastavom preko Alpa. </i>Tekst memoranduma Pavelićeve vlade može se naći 
u Stanić, str. 46 - 48.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kako 
se situacija razvijala, četnici i druge kvislinške snage iz Srbije okupljene u 
Slovenskom primorju, videći da Nijemci gube na svim frontovima i a se povlače 
s juga i jugoistoka prema Austriji i južnoj Njemačkoj i ne videći ni traga od 
ulaska savezničkih trupa iz Italije morale su odlučiti kuda da krenu, kako bi 
se spasile da ih ne uništi napredovanje Jugoslavenske armije. Usred ove krize 
odlučivanja poginuo je 23. aprila u automobilskoj nesreći politički vođa 
Srpskog dobrovoljačkog korpusa Ljotić.<sup>61</sup> Šest dana kasnije 
Damjanović je izdao naređenje svim snagama pod njegovom komandom da pređu 
preko Soče dublje u talijanski teritorij. Ove su snage 4. maja došle do 
Palmanove, grada udaljenog oko pedeset kilometara na sjeverozapad od Trsta, a 5. 
maja su po naređenju britanskih snaga koje su bile tamo predale svoje oružje i 
postale britanski ratni zarobljenici.<sup>62</sup> General Kosta Mušicki, 
komandant bivšeg Srpskog dobrovoljačkog korpusa, predan je kasnije 
Jugoslavenima, ali su drugi oficiri i obični vojnici iz ovih trupa ostali neko 
vrijeme u britanskim zarobljeničkim logorima u Italiji i nakon puštanja su se 
pomalo rasuli po cijelom svijetu. General Damjanović umro je u Hannoveru, 
augusta 1956. Vojvoda Jevđević umro je u Rimu, u oktobru 1962, a vojvoda Đujić 
je još 1973. živio u Sjedinjenim Američkim Državama. Već nekoliko mjeseci 
Mihailović je živo želio surađivati sa snagama hrvatske marionetske države 
»jer je zajednički cilj bio uništenje komunista.«<sup>63 </sup>Poslao je 
svog emisara, advokata dra Janka Brašića, ne samo dru Paveliću, poglavniku 
hrvatske marionetske države, već i poglavaru katoličke crkve u Hrvatskoj, 
nadbiskupu Alojziju Stepincu, a također i dru Mačeku, vođi Hrvatske seljačke 
stranke, koji se pasivno protivio kvislinškoj vladi.<sup>64</sup> Pavelić je 
Brašiću dao određenu količinu lijekova protiv tifusa, koji je bio raširen 
među četničkim trupama u Bosni. Izgleda da je osim dra Brašića i četnički 
major Žika Andrić imao tokom posljednjih mjeseci rata neku vrstu stalnog 
dodira s vojnim vlastima NDH u Zagrebu.<sup>65</sup> Konačno je Mihailović 
sredinom aprila 1945. poslao generala Svetomira Đukića, navodno u misiju da 
uspostavi kontakt sa savezničkim armijama koje su napredovale u sjevernoj 
Italiji, ali da istovremeno na prolazu kroz Zagreb vidi Pavelića i raspravi s 
njim mogućnost suradnje između četničkih i hrvatskih kvislinških trupa, te 
da od njega dobije niz ustupaka. Da pomogne Đukićeve napore u Zagrebu, 
Mihailović je s njim poslao Vladimira Predaveca, koji je već duže vrijeme bio 
član četničkog Centralnog komiteta. Đukić je praćen Predavecem, te Brašićem 
i Andrićem, imao dva sastanka s Pavelićem, 17. i 22. aprila. Na njima je tražio 
slijedeće: oslobađanje četničke bolnice i onih koji su bili u njoj, a koje 
su ustaše zarobili na planini Vučjak; puštanje 1200 srpskih civilnih lica 
koje su ustaše zarobili i držali u Šamcu; lijekove, municiju i hranu za četnike, 
te slobodan prolaz četničkih trupa kroz NDH na putu u Sloveniju (ali bez 
Mihailovića koji će ostati u planinama).<sup>66</sup> Ovaj posljednji zahtjev, 
slobodan prolaz preko teritorija NDH, očito je trebao zavesti ustaške vlasti 
(a još više jedinice Jugoslavenske armije, čiji su obavještajni izvori u 
Zagrebu sigurno radili efikasno) da pomisle kako Mihailović namjerava poslati 
svoje snage u Sloveniju, a ne u Srbiju.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">61 
Kostić, str. 250.<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">62 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 259 - 267.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">63 
Vidi izvještaj njemačkog opunomoćenog generala za Hrvatsku od 24. decembra 
1944, u kojem se poziva na izjavu jednog svog pouzdanog agenta. Mikrofilm br. 
T-311, rola 196, snimak 427.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">64 
Iako je Mihailović na svom suđenju izjavio da je Brašić bio opunomoćen samo 
za kontakt s predstavnicima Hrvatske seljačke stranke, dokazano je da je Brašić 
također vidio Pavelića i Stepinca. Vidi <i>The </i></span><i><span style="font-size:
7.0pt">Trial of </span><span lang="HR" style="font-size:7.0pt;mso-ansi-language:
HR">Dra%a Mihailović, </span></i><span lang="HR" style="font-size:7.0pt;
mso-ansi-language:HR">str. 289 - 296, 453 - 456. Dru Brašiću, koji je tada živio 
u </span><span style="font-size:7.0pt">New</span><span style="font-size:
7.0pt;mso-ansi-language:HR"> </span><span style="font-size:7.0pt">Yorku</span><span lang="HR" style="font-size:7.0pt;mso-ansi-language:HR">, 
pisao sam 26. aprila 1972. i pitao ga da li je nešto napisao o svojoj 
aktivnosti kao čovjek za vezu između Mihailovića i Pavelića, a ako nije, da 
li bi bio ljubazan da odgovori na niz pitanja o tome. U svom odgovoru od 6. maja 
1972. dr Brašić je rekao da do sada nije napisao ništa meritorno o svojoj »nacionalno-političkoj 
delatnosti iz vremena drugog svetskog rata«, jer da u načelu vjeruje kako 
memoare i slične spise treba objaviti tek pedeset godina nakon događaja koje 
opisuju. S tog razloga također nije bio voljan odgovoriti na bilo koje pitanje 
o svojoj aktivnosti tokom rata. Dr Brašić je umro 22. novembra iste godine. 
Treba zabilježiti da su već 1943. godine predstavnici Mihailovića i Hrvatske 
seljačke stranke (koju su podržavali mnogi domobranski oficiri) poveli 
diskusiju o budućnosti Jugoslavije. Do sporazuma međutim nije došlo jer HSS 
nije htjela priznati Mihailovića kao glavnog komandanta svih jugoslavenskih 
snaga, uključujući i domobrane, a Mihailović se nije htio složiti s time da 
se odrekne onih četničkih grupa koje su bile odgovorne za masovni teror nad 
hrvatskim stanovništvom. Ova informacija potječe od domobranskog pukovnika 
Ivana Babića, kome su u januaru 1944. visoke vojne vlasti NDH pomogle da 
pobjegne u Italiju kako bi uspostavio kontakt sa savezničkim snagama u ime 
domobranske vojske i HSS. Vidi F. O. 371/44245, R 1040/8/92 i F. O. 371/44249, R 
3364/8/92. Krajem 1944. su se i neke domobranske jedinice u Bosni, konkretno one 
smještene u Varešu i Zenici, očito pokušale nekako približiti Mihailoviću, 
stavljajući mu u izgled priznanje njegove vrhovne komande. Vidi npr. Mihailovićevo 
pismo od 29. novembra 1944. domobranskom komandantu Vareša Mati Matićeviću, u 
</span><i><span style="font-size:7.0pt">The</span><span style="font-size:7.0pt;
mso-ansi-language:HR"> </span><span style="font-size:7.0pt">Trial</span><span style="font-size:7.0pt;mso-ansi-language:HR"> 
</span><span style="font-size:7.0pt">of</span><span lang="HR" style="font-size:7.0pt;
mso-ansi-language:HR"> Draža Mihailović, </span></i><span lang="HR" style="font-size:7.0pt;mso-ansi-language:HR">str. 
218 i mikrofilm br. T-501, rola 257, snimci 1077 - 1078. Vidi također i sasvim 
nevjerojatnu priču koju saopćava poručnik Lalich u svom već citiranom izvještaju 
pretpostavljenima iz OSS.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">65 
Karapandžić, str. 438.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prvih 
dana aprila je i njemački obavještajni agent </span><span lang="DE" style="mso-ansi-language:DE">St</span><span lang="HR" style="mso-ansi-language:HR">ä</span><span lang="DE" style="mso-ansi-language:
DE">rker</span><span lang="HR" style="mso-ansi-language:HR"> posljednji puta 
posjetio Mihailovića i donio mu ponudu generalpukovnika </span><span lang="DE" style="mso-ansi-language:DE">L</span><span lang="HR" style="mso-ansi-language:
HR">ö</span><span lang="DE" style="mso-ansi-language:DE">hra</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">da</span><span lang="HR" style="mso-ansi-language:HR"> se preda zapadnim 
Saveznicima, zajedno sa zahtjevom da im tu ponudu preda Mihailović. Mihailović 
je na svom suđenju posvjedočio da je to učinio i da su dva njegova važna 
komandanta, major Račić i kapetan Nedić, otišli u Zagreb (vjerojatno prije 
12. aprila) </span><span lang="DE" style="mso-ansi-language:DE">da</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">od</span><span lang="DE" style="mso-ansi-language:HR"> </span><span lang="DE" style="mso-ansi-language:DE">L</span><span lang="HR" style="mso-ansi-language:
HR">ö</span><span lang="DE" style="mso-ansi-language:DE">hra</span><span lang="HR" style="mso-ansi-language:HR"> 
zatraže predaju, ali naravno bez uspjeha.<sup>67</sup> To je vjerojatno bila 
posljedica </span><span lang="DE" style="mso-ansi-language:
DE">St</span><span lang="HR" style="mso-ansi-language:HR">ä</span><span lang="DE" style="mso-ansi-language:DE">rkerove</span><span lang="HR" style="mso-ansi-language:
HR"> posjete Mihailoviću.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">66 
Serija članaka generala Đukića o njegovoj misiji kod Pavelića izlazila je u 
mjesečniku <i>Srpska Rastava </i>(</span><span lang="DE" style="font-size:7.0pt;mso-ansi-language:
DE">Buenos</span><span lang="DE" style="font-size:7.0pt;mso-ansi-language:HR"> </span><span lang="DE" style="font-size:7.0pt;mso-ansi-language:DE">Aires</span><span lang="HR" style="font-size:7.0pt;mso-ansi-language:HR">), 
od decembra 1954. do maja 1955. pod naslovom »Iz šume u emigraciju«. Đukiću 
je odgovorio ustaški general Luburić »Otvorenim pismom srpskom generalu 
Svetomiru Đukiću« u časopisu <i>Drina </i>(Madrid), u decembru 1955. Pavelić 
je 1949. također objavio svoja sjećanja na te sastanke. Karapandžić, str. 
436 - 439, opširno citira Đukićev članak, a na str. 439 - 444, u potpunosti 
navodi Pavelićevu izjavu o istoj stvari.<span style="letter-spacing:-.15pt"><o:p>
</o:p>
</span></span></p>
<i><span style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:EN-US;
mso-bidi-language:AR-SA">67 The Trial of </span><span lang="HR" style="font-size:
7.0pt;font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA">Dra^a 
Mihailović, </span></i><span lang="HR" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA">str. 270 - 271, 291 - 292.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_81.htm"><b>Prethodni dokument</b></a></TD>
<TD><a href="40_83.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

