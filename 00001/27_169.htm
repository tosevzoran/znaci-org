<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_168.htm"><b>Prethodni dokument</b></a></TD>
<TD><a href="27_170.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading3Spacing2pt" align="center" style="margin-top:0mm;margin-right:
0mm;margin-bottom:0mm;margin-left:41.0pt;margin-bottom:.0001pt;text-align:center;
text-indent:-41.0pt;line-height:normal;mso-pagination:widow-orphan lines-together;
page-break-after:avoid;background:transparent"><a name="bookmark161"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="BodytextSpacing2pt">GONIMO RAZBIJENOG 
NEPRIJATELJ</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="BodytextSpacing2pt">A</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">U martu 1945. brigada se iz rejona Šida prebacila 
na krajnje desno krilo armije — na obalu Dunava kod Šarengrada. Naš 1. 
bataljon, u sklopu brigade, dobio je zadatak da organizuje odbranu ispred sela 
Mohova, u širini oko petsto metara.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bataljon je — uprkos 
zimi, lošem vremenu i neposrednom dodiru s neprijateljem, od čijih ga položoja 
nije razdvajalo više od sto metara — uspio da za kratko vrijeme uredi 
odbrambeni rejon. Za jednu noć on se ukopao i organizovao vatreni sistem. Rad 
na uređivanju položaja je nastavljen, tako da su uskoro njegovi položaji u inžinjerijskom 
smislu bili potpuno uređeni. To je bio veliki uspjeh, jer do tada nijesmo imali 
većih iskustava u inžinjerijskom uređivanju položaja, naročito ne po 
sistemu neprekidanih rovova, saobraćajnica i skloništa. Ispred nas su bili 
dobro utvrđeni i duboko ešelonirani njemački položaj. Ispred — bodljikava 
žica i gusto postavljena protivpješadijska minska polja. U takvim uslovima je 
živio i dejstvovao bataljon sve do 12. aprila 1945. godine, kada je izvršen 
proboj sremskog fronta.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Za nas je taj period, 
iako smo bili u rovovima, bio više priprema za ofanzivna dejstva nego pasivna 
odbrana položaja, jer neprijatelj nije više imao snage da nas ozbiljnije 
ugrozi.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Višemjesečni život u 
rovovima stvorio nam je novu situaciju. Ona je tražila da joj prilagodimo način 
borbenih dejstava.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bataljon je tada imao 
oko trista pedeset boraca. To su većinom bili omladinci koji su u bataljon došli 
dobrovoljno, na njegovom putu kroz Srbiju. Nisu imali borbenog iskustva, ali su 
se odlikovali visokim borbenim moralom. Starijih boraca bilo je vrlo malo; oni 
su uglavnom činili rukovodeći kadar.</span></p>
<p class="Bodytext1" style="margin:0mm;margin-bottom:.0001pt;text-align:justify;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Vršeni su ispadi i 
prepadi grupama boraca. Noću su pravljeni prolazi u minskim poljima i žičanim 
preprekama. Nekoliko puta su grupe najodvažnijih boraca hvatale žive 
neprijateljeve vojnike. Za to vrijeme je bataljon imao oko deset mrtvih i 
ranjenih, koji su nastradali pretežno na minskim poljima, za čije savlađivanje 
nijesmo imali iskustva, a ni sredstava.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Svakog dana su borci obučavani u rukovanju oružjem, 
koje je, u uslovima rovovskog ratovanja, bilo više izloženo vlazi i oštećenju. 
Pored obuke na oružju, borci su obučavani postupcima u različnim borbenim 
radnjama, savlađivanju minskih polja i žičanih prepreka itd. Takođe su borci 
i rukovodioci bili upoznati sa sistemom i načinom neprijateljeve odbrane.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Da bismo oslabili 
borbeni moral neprijatelja, služili smo se narazličnijim propagndnim 
sredstvima: improvizovanim zvučnicima koje su borci noću postavljali blizu 
njemačkih položaja, lecima i drugim. Naročito je originalno riješeno 
rasturanje letaka. Od običnih prutića pravljeni su lukovi i strijele. Na 
cijeloj dužini strijele vješto se pričvršćuje letak. &quot;Strijelci&quot; 
se poređaju u red i na dati znak puštaju u zrak strijele, koje neprijatelju 
nose naše štampane poruke.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bataljon je borbenom 
aktivnošću držao neprijatelja u stalnom strahu i neizvjesnosti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na borbeni duh boraca 
pozitivno je uticala i sigurnost naše pozadine. Za nama je stajala slobodna 
zemlja!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I u odnosu prema 
ranjenim drugovima nastavljena je tradicija proletera. Iako smo imali više žrtava 
nego ranije, nijedan ranjenik nije ostao nezbrinut, ni jedan mrtav nesahranjen.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Za vrijeme tog života 
u rovovima od nekoliko nedjelja intenzivno se sprovodio partijsko-politički i 
kulturnozabavni rad. Partijska organizacija je imala oko sto članova; skojevska 
je bila mnogo brojnija. One su imale veliki uticaj u bataljonu. Moralno-političko 
stanje jedinica bilo je stalna briga partijske organizacije. Komunisti i 
rukovodioci su ličnim primjerom vršili pozitivan uticaj. Starješine su bile 
stalno među borcima. Međusobni odnosi su bili drugarski, a izvršenje 
postavljenih zadataka nikada nije dolazilo u pitanje.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dan polaska u našu 
posljednju ofanzivu, 12. aprila, bataljon je dočekao potpuno spreman. U zoru je 
na našim položajima bilo mirno; mirovao je i neprijatelj. Nešto prije 5 časova 
poče naša snažna artiljerijska priprema. Trajala je oko petnaest minuta. U našim 
rovovima — tišina pred juriš. Svaki borac i rukovodilac je na svom mjestu, 
pripreme su već ranije izvršene. Na određeni znak, čitav bataljon iskače iz 
rovova i naglo prilazi neprijateljevim položajima. Od njega nas dijele samo 
spiralni koturi bodljikave žice.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Artiljerija postepeno 
prenosi vatru po dubini. Još jedan skok, i eto nas u neprijateljevim rovovima. 
Gazimo lješeve. Evo i prvih zarobljenika, njih dvadesetak.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U naletu zauzimamo 
drugu i treću liniju rovova. Zarobljenika je sve više. Na ratni plijen ne obraćamo 
pažnju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Hitamo ispunjeni samo 
jednom težnjom — prodrijeti što dalje. Jer ovo nije bila borba za čuku, za 
selo, ili poboljšanje položaja, već poslednji udar neprijatelju. Koji 
kilometar naprijed, čitav bataljon ustaša, pritiješnjen između bataljona <span class="Bodytext80">1.</span> 
proleterske i desanta, razbijen je. Mnoge ustaše su bezglavo poskakale u Dunav.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">&quot;Po svaku cijenu 
izbiti do Sotina&quot;, tako je glasilo naređenje za taj dan. Mi smo Sotin 
zajedno sa 5. brigadom 21. divizije oslobodili u 14 časova. Pred nama je 
Vukovar, deset kilometara daleko. Njega oslobađamo iz pokreta i bez 
zaustavljanja gonimo razbijenog neprijatelja. Tek u oslobođenom Borovu zaetali 
smo na kraći odmor.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Za jedan dan bataljon 
je napredovao više od četrdeset kilometara. Zarobljeni neprijateljevi vojnici 
bili su više nego iznenađeni. Kao da su se pitali: da li je mogućno da smo već 
tu! Vjerovali su da se front nalazi desetak kilometara daleko od njihovih položaja.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Eto, tako smo 
nastupali, čas napadajući neprijatelja frontalno, čas bočno, čas mu smjelo 
zalazili za leđa.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Bodytext3">Drago 
MILUTINOVIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_168.htm"><b>Prethodni dokument</b></a></TD>
<TD><a href="27_170.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
