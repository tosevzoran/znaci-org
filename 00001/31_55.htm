<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_54.htm"><b>Prethodni dokument</b></a></TD>
<TD><a href="31_56.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-ansi-language:DE">4. 
BATALJON OSTAJE ZADNJI NA RADUŠI</span><span lang="DE" style="mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:20.0pt;line-height:
91%"><span lang="DE" style="mso-ansi-language:DE">Raduša planina sa svojim 
najvišim vrhom od 1956 metara nadmorske visine stoji natmuren iznad pitome 
doline Vrbasa. Na njoj se rešavala bitka za ranjenike između jedinica NOV s 
jedne, i nemačkih i ustaških snaga s druge strane. 3. krajiška brigada imala 
je čast da se, rame uz rame, sa brigadama ostalih divizija NOVJ bori za spas 
ranjenika i bolesnika početkom marta 1943. godine.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Raduša 
planina, posednuta od boraca NOV, predstavljala je moćan oslonac i za 
neprijatelja značila neosvojivi bedem.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">8. 
marta 1943. godine vodile su se poslednje borbe na padinama Raduše, a 4. 
bataljon povukao se pred veče, ispred nadmoćnijih snaga neprijatelja, u rejon 
Plandište (plato na vrhu ove planine). Teren je bio pokriven snegom dubine 
preko jednog metra. Gotvo usamljen na krajnjem levom krilu 3. krajiške brigade, 
4. bataljon je u toku 7. i 8. marta branio položaje u rejonu Šarića Staje — 
Šugine Bare, gde je vodio tešku borbu sa Nemcima koji su napadali sa pravca 
sela Tihomišlje i Podgrađe. U tim borbama, bataljon je, postavljajući vešto 
zasede sa puškomitraljeskim odeljenjima naneo neprijatelju gubitke koji su 
cenjeni na više desetina poginulih i ranjenih.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Gubici 
4. bataljona iznosili su: 1. poginuo i nekoliko ranjenih boraca. Valja 
napomenuti da su posle dvodnevne borbe jedinice 4. bataljona bile prilično 
umorne, a uz to je i ishrana bila slaba i neredovna. U takvom stanju vrhovi Raduše 
pokriveni debelim ledenim pokrivačem nisu bili nimalo privlačni za nas. Ali 
snaga borbenog morala naših boraca ogledala se upravo u tome što su bili 
spremni da podnesu i najteže napore, a da nikad ne sumnjaju u njihovu 
opravdanost.<o:p>
</o:p>
</span></p>
<p class="MsoNormal" style="text-indent:16.0pt;line-height:91%"><span lang="DE" style="mso-ansi-language:DE">Noćni 
predah i odmor na ovako visokim planinama i predelima u zimsko doba i pod vedrim 
nebom predstavljao je velike poteškoće za naše borce, naučene da noći 
provode u borbi<i> </i>i na maršu. A kad god je bilo u pitanju samo prenoćište, 
uvek se gledalo da bude bar krov nad glavom, makar bila pusta planinska koliba.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Bataljonu 
je ovde na Raduši bio neophodno potreban odmor u toku noći, s obzirom da se računalo 
da i naredni dan neće biti lakši od dva prethodna. S druge strane, borbena 
situacija je to dozvoljavala jer smo skoro bili sigurni da neprijateljske snage, 
koje su isto tako umorne od borbi, neće u<span style="font-variant:small-caps"> 
</span>toku noći krenuti da osvajaju vrhove Raduše. Znali smo već iz iskustva 
stečenog u borbi sa nemačkim jedinicama da ni Nemci, bez obzira na njihovu 
samouverenost i nadmenost, ne pokazuju želju da noću napadaju naše položaje. 
Naprotiv, oni su bili prisiljeni da traže sigurne zaklone da bi u njima proveli 
noć, jer smo mi bili ti koji su napadali noću. Nama je to bilo moguće i zbog 
toga što smo vodili borbu u svojoj zemlji, oslanjajući se na naš narod, pa je 
zbog toga i noć objektivno bila na našoj strani.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">No bez obzira na to, morali smo biti stalno na oprezi i računati sa 
najnepovoljnijim mogućnostima, pa je štab našeg bataljona, po izbijanju na 
plato Raduše, postavio zadatke komandama četa; da po jednu desetinu isture u 
zasede na određenim pravcima a patrolama da kontrolišu pravce kojima se mogao 
očekivati eventualni pokret neprijateljskih snaga. Ovo je bio jedini uslov koji 
smo mogli obezbediti da bi se bataljon mogao odmoriti. Radni vod 4. bataljona 
nalazio se smešten u podnožju Raduše sa južne strane, u selu Jaklići, i to 
na prilično velikom udaljenju od mesta gde se nalazio bataljon, zbog čega 
borci nisu dobili večeru. Nije se moglo očekivati da će kuvari i uz najveće 
požrtvovanje koje se moglo od njih očekivati biti u stanju da se kroz tamnu noć, 
šumu i dubok sneg probiju do bataljona. </span><span lang="EN-GB">Borcima smo 
tu stvar tako i objasnili. Druga nezgoda bila je u tome što je obuća, a delimično 
i odeće kod boraca bila potpuno raskvašena od gaženja kroz dubok sneg. Ovo je 
naročito pogađalo one koji su imali opanke oputaše, izrađene od sirove ili 
slabo prosušene goveđe kože.</span></p>
<p class="MsoNormal" style="line-height:91%"><span lang="EN-GB">Što se više 
spuštao mrak, osećalo se kako mraz steže i čoveka obuzima nekakva jeza od 
hladnoće na pustoj planini. </span><span lang="DE" style="mso-ansi-language:DE">Postojala 
je opasnost da onima sa slabom obućom promrznu<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">noge. Jedini izlaz da se to spreči videli smo u pripremi dobre vatre, ali 
ubrzo se pokazalo da ni to ne ide lako. Pre svega, u čitavom bataljonu koji je 
na licu mesta imao preko 200 boraca, nije bilo sekire da se naseku drva. Ova 
vrsta opreme nalazila se samo u radnom vodu. Nismo smeli skrstiti ruke pred teškoćama, 
a starešine iz štaba bataljona i komandi četa morali su da pokažu ličnim 
primerom kako se valja snalaziti u ovakvoj situaciji. Golim rukama su se 
pribavljala drva za vatru i četinjave grane za prostirku borcima za spavanje.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">I pored mnogo 
truda, vatre nam nisu bile naročito dobre za ovakve potrebe. Pod njima se topio 
sneg i one su sve više tonule na niže, izazivajući užasan dim, koji je gušio 
i nagonio suze. Ali umorni, ozebli i nenahranjeni borci, brzo su tonuli u san. 
Ni dežurni po četama koji su imali zadatak da lože vatre i da paze da se 
nekom borcu ne upali odeća nisu odolevali snu, već su i oni čim bi se 
naslonili na prostrto granje, počinjali da hrču iz sve snage. Najteže su izdržavali 
oni koji su bili u zasedi na obezbeđenjima. Njima su se dva sata, koliko je 
trajala njihova smena, činila beskonačno dugi.</span></p>
<p class="MsoNormal" style="text-indent:21.0pt;line-height:91%"><span lang="EN-GB">Shvatajući 
uslove u kojima se nalazio 4. bataljon, članovi štaba bataljona i komandi četa 
dežurali su na smenu i obilazili jedinice na konačištu. Oni su, svesni 
poverenja KPJ, morali sabrati svu snagu da najviše izdrže i da preduzmu sve što 
je u njihovoj moći da se borbena sposobnost bataljona ne samo sačuva nego i 
poboljša delimičnim odmorom.</span></p>
<p class="MsoNormal" style="text-indent:21.0pt;line-height:91%"><span lang="DE" style="mso-ansi-language:DE">Kada 
je počelo da svanjuje, većina boraca je bila na nogama. Dežurni se nisu 
brinuli za njihovo buđenje, što bi u drugim prilikama bilo normalno, već je 
mraz obavio tu &quot;dužnost&quot;. Dan je osvanuo tmuran, valjda i zbog toga 
da bi pusta planina mogla što bolje da pokaže svoje divlje ćudi. Morali su 
se, pre svega, posesti predviđeni položaji i pripremiti bataljon za doček Švaba. 
Istina, neprijateljske jedinice su zanoćile u selima ispod Raduše i provele noć 
u neuporedivo povoljnijim uslovima od naših, kako u pogledu smeštaja i odmora, 
tako i u pogledu ishrane. Oni ni ovog puta nisu odustali od svoje privilegije da 
noć iskoriste za predah i odmor, bolje reći za pripremu novih dejstava, uzdajući 
se tako da će narednog dana ostvariti ono što im prethodnih nije polazilo za 
rukom.<o:p>
</o:p>
</span></p>
<p class="MsoNormal" style="text-indent:21.0pt;line-height:91%"><span lang="DE" style="mso-ansi-language:DE">Bilo 
se već sasvim razdanilo kada je na čelu sa zamenikom intendanta bataljona 
Svetkom Mandićem stigla grupa kuvara i konjovodaca (bez konja) koja je kazane 
sa hranom donela na sebi. Kuvari, koji se inače ugodnije osećaju ako im je 
radni vod smešten što dalje od borbene linije, ovog puta su zbog toga došli u 
veliku nepriliku. Tovarni konji, na kojima su nosili kazane sa hranom za 
bataljon, uvalili su im se u dubok sneg još u podnožju Raduše, pa su kazane 
sa hranom morali prebaciti sa konjskih na vlastita pleća i po snegu i bespuću 
izneti na vrh planine. Brišući znoj sa lica glasno su se sada žalili da im je 
radni vod isuviše udaljen od bataljona.<o:p>
</o:p>
</span></p>
<p class="MsoNormal"><span lang="EN-GB">— Konji ce nam propasti jer su 
iznemogli gazeći sneg. Nećemo biti u stanju da ih izvučemo kad se vratimo — 
govorili su kuvari.</span></p>
<p class="MsoNormal"><span lang="EN-GB">Shvatali smo njihove teškoće, ali 
drugog izlaza nije bilo. Da bi među kuvare uneli malo više vedrine, da bi ih 
raspoložili i olakšali teret, nekoliko šaljivčina boraca stupilo je &quot;u 
akciju&quot;. Svi smo se smejali. Umešao se i komesar prve čete Milan Zrilić 
pričom kako ovde na vrhu Raduše ličimo na neku ekspediciju koja treba da se 
na ovakvoj visini, u dubokom snegu, aklimatizuje i pripremi za sledeću etapu u 
osvajanju najviših snežnih vrhova &quot;Himalaja&quot;. Kuvari su, imao sam 
utisak, sa nekim olakšanjem u duši otišli na zadatak.</span></p>
<p class="MsoNormal"><span lang="EN-GB">Tog jutra ni neprijatelju se nije išlo 
na visine Raduše. Mi smo prethodne večeri prekinuli svaki kontakt s njim i on 
je morao da procenjuje i otkriva položaj na kome se mi nalazimo. Nije bilo 
prijatno krenuti iz podnožja Raduše, gde nije bilo snega, u osvajanju njenih 
najviših predela koji su bili obavijeni sumaglicom i pokriveni smrznutim 
ledenim pokrivačem i to zaposednute partizanskim snagama. Zbog toga su i 
neprijateljske jedinice ovog dana morale biti veoma prezne.</span></p>
<p class="MsoNormal"><span lang="EN-GB">Već u prvim jutarnjim časovima 4. 
bataljon je zaposeo položaje u rejonu Plandište: k. 1721 — k. 1665. 
Levokrilna četa imala je zadatak da isturi jednu desetinu na pogodna mesta 
ispred svojih položaja, sa zadatkom da vrši dublje osmatranje prema Oglavku i 
da na tom pravcu pripremi zasedu. Desnokrilna četa dobila je zadatak da postavi 
zasedu u rejonu Prskalove Staje i da vrši izviđanje u pravcu s. Voljice, 
istovremeno održava vezu sa jedinicama 3. bataljona koji se nalazio na oko 3 km 
u desno od nas. Pred podne došlo je do otopljenja. Tek tada su naši osmatrači 
otkrili neprijateljske delove kako se obazrivo kreću u pravcu desnokrilne i 
levokrilne čete bataljona. Mi smo po običaju želeli da nas oni ne otkriju i 
da se što više približe našim zasedama. Međutim, krećući se naviše ka 
sledećim tačkama, Nemci su počeli da otvaraju vatru iz &quot;šaraca&quot;, 
verovatno sa namerom da i nas na to izazovu. </span><span lang="DE" style="mso-ansi-language:DE">Ili 
im je, možda, izgledalo, s obzirom na neizvesnost, da se na taj način mogu 
sigurnije kretati napred.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Velika sporost 
u kretanju i obazrivost koju su neprijateljski istureni delovi primenili u 
svojoj taktici osvajanja vrhova Raduše, već su i nama postali dosadni, počeli 
smo se nervirati. Našim borcima zaista nije bilo lako izdržavati ležeći na 
snegu iza zaklona i čekati, dok se Švabe sporo i bezvoljno kreću uz planinu 
ka našim položajima. Pored toga, uvek su najmučniji momenti iščekivanja da 
počne borba i svaki borac želi da oni budu što kraći, dok je u ovom slučaju 
to bilo sasvim obrnuto.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Otkud 
nadmenim Nemcima toliko strpljenja da se tako dugo &quot;kilave&quot; da bi izašli 
na Radušu? Nama se ovako nešto ne bi moglo desiti, makar na ovoj planini bilo 
toliko neprijateljskih vojnika koliko je jelovih stabala — govori puškomitraljezac 
Vujnović, borac 2. čete, koji je bio poznat po hrabrosti i izdržljivosti.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Oko dva časa 
posle podne, desetine 1. i 2. čete iz svojih zaseda otvorile su vatru sa 
bliskog odstojanja na neprijateljske prethodnice koje su, iako iznenađene, 
uzvratile jakom vatrom iz &quot;šarca&quot;, i nakon kraće borbe povukle se 
nazad do prvih čuka, odakle su nastavili borbu. Nešto kasnije primećeno je 
pristizanje ostalih neprijateljskih delova koji su takođe zauzimali položaje i 
otvarali vatru u pravcu položaja našeg bataljona. Naše desetine iz zaseda su 
se u međuvremenu povukle u sastav svojih četa, a ostalim jedinicama 4. 
bataljona naređeno je da ne otvaraju vatru sve dok neprijateljske snage ne podiđu 
bliže našim položajima. Zatim se nad vrhovima Raduše pojavio i avion 
&quot;roda&quot; koji je napravio više krugova i iznad položaja našeg 
bataljona, a zatim odleteo u pravcu Sarajeva. Neprijateljska artiljerija iz 
podnožja Raduše počela je da tuče položaje naše 1. i 2. čete.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kad su 
neprijateljske snage podišle našim položajima, otvorili smo vatru iz naših 
mitraljeza i zaustavili njihovo dalje nastupanje. Započeta borba između 
neprijateljskih snaga i našeg bataljona nastavljena je u toku popodneva, u 
kojoj su naše jedinice uspele odbiti sve pokušaje neprijatelja da ovlada 
platoom Plandište. Noć se približavala, a time i čas kada će, kako smo 
kasnije saznali, i naš bataljon kao poslednji od jedinica NOV koje su se borile 
za zaštitu ranjenika, napustiti ovu gorostasnu planinu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Toga dana veza 
sa štabom brigade jedva da je i postojala. U stvari, neposredne veze nije ni 
bilo, niti su se naši kuriri, koje smo ujutro uputili, vratili u bataljon. 
Znali smo samo da naš 3. bataljon drži položaje na Raduši oko 3 km istočnije 
od nas, a u levo da nije bilo naših jedinica. Neprijateljske snage koje su 
napadale iz rejona Vukovskog polja imale su ispeha i zapretile da u toku večeri 
prodru u Šćitsku kotlinu ka Prozoru, što je stvorilo opasnost da snage koje 
su se naazile na Raduši budu odsečene od glavnine. Ovo je verovatno bio glavni 
razlog da i mi iznenadno dobijemo naređenje za povlačenje sa Raduša.<o:p>
</o:p>
</span></p>
<p class="MsoNormal"><span lang="EN-GB">Naređenje je preneto preko 3. bataljona 
i to na veoma originalan način. U stvari, 3. bataljon je dobio naređenje od štaba 
3. krajiške brigade da se hitno povuče ka Prozoru i da o tome obavesti i naš, 
4. bataljon. Komandant 3. bataljona Savo Trikić uputio je odmah kurira, ali 
shvatajući ozbiljno situaciju i videći da se primiče mrak, a da je 4. 
bataljon prilično udaljen, odlučio se da pojednostavi postupak i ubrza prenošenje 
naređanja 4. bataljonu. Uzdajući se u snagu svoga gromkog glasa, dozivao je 
mene kao komandanta 4. bataljona. Iako se radilo o udaljenosti od oko 1 km, glas 
komandanta<span style="mso-spacerun: yes">&nbsp; </span>bataljona nije izneverio 
već je dopro do nas. </span><span lang="DE" style="mso-ansi-language:
DE">Sada je bilo na meni da se odazovem i razabrem o čemu se radi. Ubrzo smo se 
sporazumeli i dmah preduzeli mere da se i 4. bataljon povlači sa Raduše u 
pravcu Prozora.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Dok su čete, 
povlačeći se sa položaja, ulazile u bataljonsku kolonu, dan se bližio kraju 
i mi smo se kroz šumu i sneg spuštali po sumraku niz obronke Raduše. Radnom 
vodu bataljona, po kuriru je upućeno naređenje u s. Jaklići da hitno izvrši 
pokret i da nas sačeka u predviđenom rejonu, s tim da pripremi podelu večere 
za bataljon.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Tu su borci 
brzo završavali pražnjenje svojih porcija sa varivom i parčetom mršavog goveđeg 
mesa. Prohladno vreme i noć bez mesečine nisu bili nimalo prijatni za duže 
zadržavanje u ovom rejonu. Iza nas, na horizontu, mogli su se nazreti vrhovi 
Raduše iznad koje se, kroz oblake gonjene hladnim vetrom, ukazivale na momente 
po neka usamljena zvezda.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Raduša se 
projektovala kao surovi gorostas prema nama i mi smo zazirali od njenih ćudi 
koje smo dolaskom u ove krajeve dobro upoznali. Želeli smo da što pre odemo i 
da se što više udaljimo od nje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Umoran 4. 
bataljon morao je bez oklevanja krenuti dalje put Prozora, gde je trebalo da ga 
sačeka intendant bataljona Mirko Kecman sa konačarima, koji je dobio zadatak 
da uhvati vezu sa štabom brigade i da nam u nekom pogodnom selu pripremi prenoćište. 
Padom mraka utišala se i borba na čitavom ratnom poprištu od Raduše do 
Vukovskog polja i dalje na jug prema krševitim tokovima Rame i Neretve. Ali 
zatišje u ratu uvek nosi stalnu pretnju od iznenađenja pa smo bili oprezni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Naš bataljon, 
koji je na brzinu prekinuo kontakt sa neprijateljem na Raduši, našao se sada u 
potpunoj neizvesnosti u pogledu položaja do kojih je te večeri dopro 
neprijatelj. Vezu nismo imali ni sa jednom jedinicom NOVJ. Najviše nas je 
zabrinjavalo naglo povlačenje našeg 3. i ostalih bataljona koji su zatvarali 
pravac G. Vakuf — Prozor. To su mogle iskoristiti neprijateljske snage za brzo 
izbijanje preko Vilića Gumna i Makljena ka Prozoru, čime bi bila presečena 
odstupnica našem bataljonu. Isto tako nije bila isključena mogućnost 
neprijateljskog približavanja Prozoru, pravcem Ravno — Sćit — Prozor. Zbog 
svega toga preduzete su mere za organizaciju borbenog osiguranja bataljona na 
maršu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pre pokreta 4. 
bataljona bila je upućena u prethodnicu jedna desetina boraca, sa zamenikom 
komandira druge čete Milom Bulajićem. Njen zadatak je bio da dobro izvidi 
teren na pravcu pokreta bataljona, ali nakon izvesnog vremena u susret nama je 
došla patrola koju je uputio zamenik komandira 2. čete i obavestila da se na 
položajima oko 1 km ispred nas nalazi neka jedinica čija pripadnost nije utvrđena. 
Bulajić je izrazio sumnju da su to neprijateljske snage, ali ta činjenica je 
ozbiljno shvaćena u štabu bataljona, pa je vraćena patrola 2. čete sa naređenjem 
da Bulajić utvrdi da li se radi o neprijateljskim snagama i koje položaje te 
snage drže.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kolona 4. 
bataljona bila je zaustavljena i jedinice su se prikupile. Pozvane su komande četa 
i na brzinu je napravljen plan i raspored bataljona za proboj kroz 
neprijateljski položaj, kako bi se mogao produžiti pokret ka Prozoru. U prvoj 
liniji bila je 2. i 3. četa, zatim radni vod, a iza njega 1. četa. Svi su 
borci bili obavešteni o situaciji i zadatku koji se postavlja pred bataljon. Čete 
su napred izdvojile najbolje bombaše. Krećući se oprezno, očekivali smo 
svakog momenta da noćnu tišinu naruše mitraljeski rafali. Sa svakim korakom 
napred rasla je napetost i iščekivanje odakle će planuti prva nepriateljska 
puška. Naši borci su čvrsto držali svoje puške i mitraljeze i bili spremni 
svakog momenta da stave prst na obarač i svojom vatrom odgovore na vatru 
neprijatelja. U njihovim pokretima više se nije osećao umor — svi su mislili 
samo na borbu, na proboj kroz neprijateljski položaj. Opšta želja je bila: što 
pre stići u sastav brigade!<o:p>
</o:p>
</span></p>
<p class="MsoNormal" style="text-indent:14.0pt;line-height:91%"><span lang="DE" style="mso-ansi-language:DE">Krećući 
kroz noćnu tišinu odjednom smo u daljini čuli razgovor. Nehotice nas je 
obuzelo olakšanje koje je proizlazilo iz nade da se pred nama nalaze naše 
jedinice, u što nas je nekoliko trenutaka kasnije uverio i sam zamenik 
komandira 2. čete Bulajić, obaveštavajući da su pred nama delovi (Banijske) 
divizije koji su dobili zadatak da te položaje drže i u toku noći. Ova vest 
momentalno je izmenila raspoloženje i bataljonu. Napetost i zabrinutost koju 
nam je nametnula neizvesna ratna situacija ustupili su mesto vedrini.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Pozdravljajući 
borce i starešine 7. (Banijske) divizije našim borbenim pozdravom: &quot;Smrt 
fašizmu — sloboda narodu!&quot; zaželevši im uspeh u daljoj borbi, produžili 
smo sa bataljonom do sela Lapsunj, nedaleko od Prozora, gde su nas dočekali 
bataljonski konačari sa pripremljenim smeštajem za prenoćište bataljona.</span></p>
<p class="MsoNormal" style="text-indent:13.0pt;line-height:91%"><span lang="EN-GB">Imajući 
još uvek pred očima naše pripreme za proboj kroz neprijateljske položaje te 
večeri, a zatim iznenadan susret sa banijskim partizanima, koji su ostali na 
položaju i preuzeli</span></p>
<p class="MsoNormal" style="text-indent:2.0pt;line-height:91%"><span lang="EN-GB">našu 
ulogu zaštitnice glavnine Operativne grupe na tom pravcu, mogli smo 
konstatovati da je naš bataljon i toga dana svršio u potpunosti zadatak koji 
je stajao pred njim i da mu se najzad, tu u selu Lapsunj, pružila dobra prilika 
za konačenje i odmor.</span></p>
<p class="MsoNormal" style="text-indent:13.0pt;line-height:91%"><span lang="EN-GB">Jednomesečne 
borbe, koje je vodio naš 4. bataljon oko Raduše planine i u gornjem toku reke 
Vrbasa, iako su bile teške i pune iskušenja i žrtava, već tada su nam se činile 
prošlost koja ostaje iza nas, ali prošlost koja se ne može zaboraviti.</span></p>
<span lang="DE" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
DE;mso-fareast-language:EN-US;mso-bidi-language:AR-SA">Milan BOSNIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_54.htm"><b>Prethodni dokument</b></a></TD>
<TD><a href="31_56.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

