<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_20.htm"><b>Prethodni dokument</b></a></TD>
<TD><a href="40_22.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">TEMELJNI 
UZROCI SLOMA<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nakon 
svega što se reklo o određenim unutrašnjim faktorima koji su pridonijeli 
slomu Jugoslavije u aprilu 1941. (petokolonaška aktivnost ustaša i ostalih, 
defetizam u vojnom i političkom vodstvu što je rezultiralo općim nedostatkom 
borbenog morala, nepotpuna mobilizacija), neizbježno se vraćamo osnovnom 
uzroku poraza, koji je naprosto bio u nadmoćnoj vojnoj snazi Njemačke. U tom 
ratu agresor je, čak i bez svojih saveznika, bio ogromna industrijska sila koja 
se pod Hitlerom grozničavo naoružavala i usavršavala svoje vojno rukovođenje 
i tehnologiju. U aprilu 1941. ona je bila na vrhuncu svoje moći. Protiv nje se 
branila mala, siromašna i slaba zemlja, čija se privreda zasnivala na seljačkoj 
proizvodnji s krajnje ograničenim mogućnostima za moderno ratovanje. Njemačka 
je bila druga najvažnija industrijska sila na svijetu, dok je Jugoslavija imala 
tek rudimentarne začetke industrijskog razvoja. Njemačka (bez Austrije) je u 
maju 1939. imala 69,3 milijuna stanovnika, a Jugoslavena je bilo 15,5 milijuna. 
Godine 1938. Njemačka je imala prosječnih 480 dolara dohotka po stanovniku, a 
Jugoslavija 70 dolara. Prva je proizvodila 22,6 milijuna tona sirovog čelika, a 
druga 230.000 tona, ili samo jedan posto njemačke proizvodnje.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Razlika 
između dvije zemlje u veličini i u privrednoj snazi odražavala se, naravno, i 
na brojnost vojske koju su mogle baciti na bojište, a osobito na nivo vojne 
tehnologije i količinu oružja koju su mogle proizvesti ili drukčije nabaviti. 
Iz toga proizlaze i razlike u strategiji i taktici koju takvo oružje omogućuje. 
Osvajanjem Poljske i Francuske, zemalja znatno većih i jačih od Jugoslavije, 
kao i Nizozemske, Danske i Norveške, Njemačka je stekla još veće izvore 
ekonomske snage. Imajući pred sobom takvog neprijatelja, potpuno izolirana i 
bez izgleda na neposrednu pomoć izvana, Jugoslavija je podlegla paralizirajućem 
strahu koji je prožimao ne samo sva jugoslavenska politička i vojna tijela i 
one koji odlučuju, već također široke mase stanovništva, oduzimajući svaku 
razumnu nadu u mogućnost obrane na konvencionalan način. Za dugotrajniju 
obranu naprosto nisu postojali nužni geografski, ekonomski, politički, vojni i 
psihološki temelji. Njemačka je 1941. imala na raspolaganju ogromne količine 
modernog oružja i mogla ih je lako nadopunjavati; njemačka strategija i 
taktika blitzkriega - upotrebe masovnih zračnih udara i brzog proboja jakih 
oklopnih i motoriziranih jedinica - bila je iskušana i usavršena. Protiv svega 
toga jugoslavenska vojska - organizirana, uvježbana i vodena prema strateškim 
i taktičkim principima iz prvog svjetskog rata, naoružana prema ekonomskoj 
snazi male, seljačke i k tome polumobilizirane zemlje - nije imala skoro ništa 
u svoju korist. To se pokazalo odmah, već prvog dana bitke, u svakom ö</span><span lang="DE" style="mso-ansi-language:DE">d</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">tri</span><span lang="HR" style="mso-ansi-language:HR"> glavna područja 
napada: Makedoniji, jugoistočnoj Srbiji i sjevernim dijelovima Hrvatske i 
Slovenije. Iskazana pojmovima konvencionalnog ratovanja, konfrontacija tako 
nejednakih snaga bila je groteskna.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prirodu 
sloma treba ipak objasniti još nečim, a ne samo njemačkom snagom. Jugoslavija 
je bila podvojena zemlja; njome su više od dvadeset godina vladali velikosrpski 
političari koji su ignorirali prava i potrebe drugih nacija u zemlji. Bila je 
to vlast nekolicine, po nekolicini i za nekolicinu. Samo je neznatna manjina 
ljudi imala pravi interes za očuvanje Jugoslavije kakva je bila prije 1941, a očito 
su čak i oni osjećali da se za nju jedva vrijedi boriti ili umrijeti. Tako su 
se čisto vojne poteškoće i nedostaci dopunjavali s podvojenošću među 
nacijama i klasama, s općim političkim, socijalnim i ekonomskim 
nezadovoljstvom, te centrifugalnim političkim silama kojima su se služile 
susjedne zemlje.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">S 
te točke gledišta treba, dakle, srpske vladajuće grupe i vojsku, koja je bila 
pod kontrolom njihovih generala, smatrati odgovornima za način na koji se odvio 
slom u aprilu 1941. Poraz je bio neizbježan pod bilo kojim okolnostima, ali da 
zemlja nije bila bezizgledno podvojena, slom bi bio čisto vojnički, a ne također 
politički i moralni, kakav je u stvari bio.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Brzi 
vojni slom Jugoslavije u aprilu 1941. bio je posljedica ogromnog ekonomskog i 
vojnog nesrazmjera između protivnika. Političko i moralno rasulo Jugoslavije u 
vrijeme vojnog poraza (što je samo završna faza dugotrajnog procesa) bilo je 
posljedica međuratnog političkog režima karakteriziranog veliko srpskom 
hegemonijom i - faktorom koji ga je najviše oslabljivao - neriješenim 
nacionalnim problemom u državi. Nezadovoljstvo zbog nacionalnog problema bilo 
je praćeno s bezbroj socioekonomskih problema kojima je režim jedne uske, 
grabežljive političke i ekonomske elite posvećivao malu ili nikakvu pažnju. 
Glavni nezadovoljni društveni sloj bilo je seljaštvo, povećano radničkom 
klasom u nastajanju i velikim dijelom inteligencije. Svima njima stari režim 
nije mogao pružiti nikakvu nadu ni perspektivu. Te grupe su smatrale da 
jugoslavensku državu, kakva je bila u međuratnom razdoblju, nije vrijedno sačuvati.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Svi drugi faktori, uključujući i aktivnost pete kolone, bili su samo 
pomoćni, i imali su samo nominalni učinak na brzinu i ukupnost vojnog sloma, a 
samo mali učinak na način rasula i vojske i države.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_20.htm"><b>Prethodni dokument</b></a></TD>
<TD><a href="40_22.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

