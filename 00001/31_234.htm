<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_233.htm"><b>Prethodni dokument</b></a></TD>
<TD><a href="31_235.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">SUSRET SA CRVENOM ARMIJOM KOD MLADENOVCA</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="DE" style="mso-ansi-language:DE">Približavali 
smo se Beogradu, čije je oslobođenje bilo od velikog značaja. Jesen se već 
osećala po šumarcima i proplancima Šumadije. Nezaboravni su susreti naših 
boraca sa na-rodom Sumadije u Bogovađi, Lajkovcu, Slovcu, Ubu, Lazarevcu, 
Vreocu, Maloj i Velikoj Ivanči i drugim mestima. Ne-zaboravne su posete seljaka 
Šumadije našim položajima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Noću 11. oktobra 1944. godine naš 2. bataljon izvršio je napad na 
Mladenovac, kojeg su držali i tako snažno branili Nemci, da smo se morali povući 
na položaje kod sela Međulužje i kose Straževice.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">12. oktobra u jutarnjim časovima, jake nemačke kolone praćene tenkovima i 
motorizovanom artiljerijom kretale su se od Beograda prema Topoli. </span><span lang="EN-GB">Mi 
smo uspešno dejstvovali u bok ove kolone. U popodnevnim časovima Nemci su otpočeli 
povlačenje od Topole prema Mladenoveu i dalje ka Beogradu. Dejstvujući sa naših 
položaja, nismo ni pretpostavljali da su Nemcima jedinice Crvene armije za 
petama. Oko tri časa posle podne na drumu se za trenutak nije niko primećivao.</span></p>
<p class="MsoNormal" style="line-height:91%"><span lang="EN-GB">3. četa našeg 
bataljona je ostala kao zaštitnica u selima Markovac i Crkvine, na pruzi 
Mladenovac — Aranđelovac. Nju je u jutarnjim časovima iznenadila nemačka 
pobočnica. U kratkoj, ali teškoj borbi poginulo je nekoliko drugova 2. čete. 
Ovaj vakuum u nemačkoj koloni na putu Topola — Mladenovac trebalo je 
iskoristiti. Komandant bataljona Đuran Kovačević i ja odlučili smo da sa 
kurirom krenemo preko ceste u pravcu položaja 3. čete. Izašli smo na cestu i 
začusmo jaku huku motora. </span><span lang="DE" style="mso-ansi-language:DE">Ubrzo 
zatim primetismo da prema nama ide tenk. </span><span lang="EN-GB">Prebacili smo 
se na desnu stranu ceste i spustili se u jedan bagremar.</span></p>
<p class="MsoNormal"><span lang="EN-GB">Nismo hteli da otvorimo vatru, kao da 
smo znali da nije u pitanju neprijatelj. Ali je zato tenkista na nas otvorio 
vatru. Puzali smo kroz sitno bagrenje, a vatra iz tenka bila sve jača. Pred 
nama se sada pojavila čitava kolona tenkova, koji su se kretali prema 
Mladenovcu. Dok smo bili još u neizvesnosti, videsmo kako nemački top gađa 
prvi tenk na cesti, i onesposobi ga. </span><span lang="DE" style="mso-ansi-language:DE">Ostali 
tenkovi su se brzo razvili u borbeni poredak sa obe strane puta.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Naše 
jedinice, koje su se nalazile na položajima kod sela Međulužja i Straževice 
otvorile su jaku vatru, ne znajući da su to sovjetski tenkovi. Rusi su 
odgovorili jakom artiljerijskom i mitraljeskom vatrom iz tenkova. Položaj naših 
jedinica obavio je dim topovskih i minobacačkih granata. Komandantu Đuranu 
tada bi sve jasno. &quot;Ovo nisu nemački tenkovi!&quot; — reče kategorički. 
Iz tenka koji je bio blizu nas izašao je vojnik. Ugledali smo žutu uniformu. 
Sada je bilo sasvim jasno da su to crvenoarmejci, koje smo željno očekivali! 
Pritrčali smo im, i izljubili se. Svako je na svoj način izražavao radost. 
Pozvali su nas, prijateljski, da se popnemo na tenk i skupa smo pošli na glavni 
drum, gde nas je čekala grupa viših sovjetskih oficira. Prišli su nam sa 
izvesnim nepoverenjem jer smo bili odeveni u nemačke uniforme. Jedino se po 
kapi sa petokrakom zvezdom znalo da smo pripadnici NOV-e. Možda su mislili da 
smo nečiji špijuni, koji su ostali u izvidnici!? Pitali su nas gde je naša 
vojska.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Dok smo se 
nekako sporazumevali, naišao je u džipu komandant mehanizovanog korpusa 
general Ždanov. Njegova pojava izazivala je divljenje, Prišao nam je i pitao 
ko smo? Preko tumača rekli smo da smo borci 3. krajiške proleterske brigade, 
1. proleterske divizije. Đuran Kovačević je pomenuo i naše proslavljene 
komandante Peka Dapčevića i Koču Popovića. Pokazivao je i svoju pismenu 
diplomu o završenoj Oficirskoj školi, sa potpisom Vrhovnog komandanta druga 
Tita, sve radi toga da što pre dođemo do sporazuma.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Gde je Vaša 
vojska? — upitao je general Ždanov?<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Na položajima 
— pokazujući rukom odgovorio je Đuran.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Bili smo oduševljeni 
kad nam je Ždanov rekao :<o:p>
</o:p>
</span></p>
<p class="MsoNormal"><span lang="EN-GB">— Drugovi, napred na Mladenovac i 
Beograd! Svim snagama, napred!</span></p>
<p class="MsoNormal" style="text-indent:19.0pt;line-height:91%"><span lang="EN-GB">Posle 
ovih reči gerierala Ždanova, mi smo pošli na položaj naših jedinica i odmah 
otpočeli sa pripremama za zajednički napad na Mladenovac. Bili smo oduševljeni 
susretom i dosta dobrim sporazumom i radosno smo očekivali početak zajedničkog 
napada na Mladenovac. Ovo oduševljenje bilo je najizrazitije u toku izvođenja 
zajedničkog napada, kada smo prvi put videli dejstvo &quot;kaćuša&quot;. 
Radovali smo se gledajući njihovo moćno dejstvo i panično bežanje Nemaca 
prema Avali i Beogradu.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Đuro RODIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_233.htm"><b>Prethodni dokument</b></a></TD>
<TD><a href="31_235.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

