<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_114.htm"><b>Prethodni dokument</b></a></TD><TD><a href="4_14_1_116.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 115</strong></p>
<p align="center"><strong>ZAPISNIK SA KONFERENCIJE DELEGATA ČETNIČKIH ODREDA ISTOČNE I ZAPADNE BOSNE ODRŽANE 1. I 2. JULA 1942. O OSNIVANJU GLAVNOG ŠTABA BOSANSKIH ČETNIČKIH ODREDA I ODNOSIMA PREMA NDH<sup>1</sup></strong></p>
<p align="center">ZAPISNIK</p>
<p>konferencije delegata četničkih odreda istočne Bosne i zapadne
  održane 1 i 2 jula 1942 godine u selu Grabskoj (teritorij Trebavskog
  odreda)</p>
<p>PRISUTNI:</p>
<p><strong>Za Trebavski četnički odred:</strong> k-dant Savo Božić, delegati Vasilije Lalić, Đoko Milošević.</p>
<p><strong>Za Ozrenski Četnički odred:</strong> k-dant Cvijetin Todić, delegat Cvijetin Đurić, Branko Stakić, Đorđe Cvijanović, Đokan Šarčević.</p>
<p><strong>Za Zenički četnički odred:</strong> k-dant Golub Mitrović, delegati: Vojislav M. Balić, Dušan Josipović, Jovan Iličić.</p>
<p><strong>Za Vojno-četnički odred &#187;Borje&#171;:</strong> k-dant Radoslav Radić, delegat Malić Ilija,</p>
<p><strong>Za četnički puk &#187;Manjača&#171;:</strong> k-dant Vukašin Marčetić, delegati: Jovo Mišić, Branko Lazičić,</p>
<p><strong>Za vojno-četnički bataljon &#187;Obilić&#171;:</strong> Lazo Tešanović, delegat Mirko Džombić.</p>
<p>Početak 1-VII. 1942 god. u 18,30 časova.</p>
<p>Brat Savo Božić, domaćin pozdravlja svu prisutnu braću i govori o
  značaju današnje konferencije vidno obilježavajući važnost osnivanja
  Glavnog štaba bosanskih četničkih odreda.</p>
<p>Žali što nisu ovde prisutni delegati svih odreda, ali smatra da će
  svi ostali odredi naknadno prihvatiti zaključke ove konferencije.</p>
<p>Ustanovljuje se dnevni red koji glasi:</p>
<p>1.&nbsp; Konstituisanje:  izbor predsednika  i  sekretara konferencije,</p>
<p>2.&nbsp; Određivanje mesta za stalno sedište Glavnog štaba,</p>
<p>3.&nbsp; Konstituisanje užeg i šireg Glavnog štaba,</p>
<p>4.&nbsp; Formiranje odreda za zaštitu Glavnog štaba</p>
<p>5.&nbsp; Opseg nadležnosti Glavnog štaba (koliko prava ustupaju
  odredi Glavnom štabu a) vojnički: sa kolikim brojem raspolaže Glavni
  štab, b) civilno: direktive, kontrola</p>
<p>6.&nbsp; Preciziranje odnosa prema Nezavisnoj Državi Hrvatskoj:
  srpska narodnost, porez, vojska, tranzit, osiguranje pruga, željeznička
  policija, šume, rude i uređenje svih spornih pitanja po tumačenju
  sporazuma,</p>
<p>7.&nbsp; Preciziranje  stava  prema  aktuelnim  političkim  pitanjima,</p>
<p>8.&nbsp; Pitanje ishrane vojske i  stanovništva,</p>
<p>9.&nbsp; Prihodi i rashodi Glavnog štaba.</p>
<p>Pošto je utvrđen dnevni red, rešeno je da se konferencija prekine i
  da se povedu razgovori, u toku večeri neobavezno, o pitanjima koja su
  stavljena na dnevni red a da se konferencija nastavi sutra u 8 sati.</p>
<p>Konferencija prekinuta u 20 sati.</p>
<p>Konferencija nastavljena 2. VII 1942. u 8 sati.</p>
<p>1.&nbsp; Izvršeno je konstituisanje: za predsednika konferencije
  izabran je domaćin k-dant Trebavskog odreda Savo Božić, a za sekretara
  Vojislav Balić.</p>
<p>2.&nbsp; Na predlog predsednika brata Božića, a u vezi sa ranijim
  razgovorima, jednoglasno se zaključuje, da sedište Glavnog štaba
  četničkih odreda Bosne, bude na teritoriji Vojno--četničkog odreda
  &#187;Borje&#171; s tim da se ovo sedište prema potrebi može i menjati.</p>
<p>3.&nbsp; Pitanje konstituisanja Glavnog užeg i šireg štaba odlaže se s tim da se reši na koncu konferencije.</p>
<p>4.&nbsp; Pitanje  formiranja  odreda  za  zaštitu  Glavnog  štaba odlaže se da se reši na koncu konferencije.</p>
<p>5.&nbsp; Pošto je pitanje nadležnosti Glavnog štaba usko vezano sa
  organizacijom samog štaba i ono se odlaže da se reši na koncu
  konferencije.</p>
<p>6.&nbsp; U odnosu prema Nezavisnoj Državi Hrvatskoj jednoglasno se
  zaključuje, da se priznaju svi ugovori zaključeni između pojedinih
  četničkih odreda i N.D.H.<sup>2</sup> s tim da će pojedini odredi u spornim
  pitanjima oko tumačenja sporazuma pitati Glavni štab i tražiti od njega
  merodavno mišljenje o tumačenju.</p>
<p>7.&nbsp; Pod ovom tačkom dnevnog reda uzeto je u razmatranje pitanja
  našeg stava prema muslimanima. Razvila se diskusija u kojoj je
  istaknuto da ima veliki broj muslimana, koji nisu vršili nikakvog
  nasilja prema Srbima, pa prema tome da pitanje odgovornosti muslimana
  ne treba generalisati, nego da treba stati na stanovište, da se pronađu
  i kazne samo oni muslimani, čija se krivica nesumnjivo može dokazati, a
  svi ostali da se poštede bilo kakvih represalija sa strane četnika, a u
  svakom slučaju da se poštede muslimanska deca i žene, jer svi učesnici
  smatraju da se moramo rukovoditi najosnovnijim principima humaniteta i
  pravičnosti pa, prema tome, da onaj koji nije kriv, ne treba ni da
  strada.</p>
<p>Kako je pod ovom tačkom dnevnog reda istaknuto pitanje odnosa prema
  četničkim organizacijama u Bosni koje još nisu sklopile sporazum sa
  N.D.H., i da li takve četničke organizacije, u slučaju da žele da
  potpadnu pod komandu našeg Glavnog štaba, treba da budu primljeni ili
  ne, odlučuje se da ih treba primiti, ali da im se preporuči od strane
  Glavnog štaba da sklope sporazum sa predstavnicima N.D.H.</p>
<p>U pogledu odnosa prema partizanima, koji je takođe uzet u
  razmatranje, brat Lazičić ističe, da se u partizanskim redovima nalazi
  veliki procenat Srba zavedenih komunističkom propagandom, koji stvarno
  nisu komunisti, pa bi ih bilo moguće povratiti, pa radi toga u koliko
  bi koji od takvih bio zarobljen prilikom sukoba sa partizanima, treba
  mu poštedeti život, a ukoliko protiv kojega od njih postoji dokaz, da
  je počinio zločine prema Srpskom narodu, treba ga uputiti u Glavni
  štab, koji će ga predati sudu, a ovaj će rešiti kakvu kaznu zaslužuje
  prema počinjenoj krivici.</p>
<p>8.&nbsp; Pod ovom tačkom dnevnog reda konstatuje se da narod i
  vojska na sektoru četničkog odreda Ozren i Zenica nemaju dovoljno
  hrane, pa brat Rade Radić izjavljuje da će primiti izvestan broj žena i
  dece sa sektora ovih odreda na ishranu u sektor &#187;Borja&#171;. Ovi ljudi biće
  raspoređeni po težačkim kućama, gde će biti obavezni da prema
  mogućnostima obavljaju težačke poslove.</p>
<p>9.&nbsp; U pogledu prihoda i rashoda Glavnog štaba ostavljaju se
  odrešene ruke Glavnom štabu da ovo pitanje reši sporazumno sa pojedinim
  odredima na taj način da svaki odred doprinese srazmerno svojoj snazi
  dio za izdržavanje Glavnog štaba.</p>
<p>Prema predhodnom zaključku konferencije pristupa se izboru Glavnog štaba četničkih odreda Bosne, pa se nakon diskusije biraju:</p>
<p>a)&nbsp; Za komandanta Glavnog štaba brat Rade Radić, komandant vojno-četničkog odreda &#187;Borje&#171;,</p>
<p>b)&nbsp; Za pomoćnika komandanta brat Vasilije Lazić, komandant 3. bat. Trebavskog četničkog odreda,</p>
<p>v) Za načelnika štaba brat Vukašin Marčetić, komandant četničkog puka &#187;Manjača&#171;,</p>
<p>g) Za ađutanta štaba brat Mirko Topić, sekretar Ozren-skog četničkog odreda.</p>
<p>Pored ovoga kao članovi užega štaba biće Komandant pozadine i
  referent za odnose prema N.D.H. kao i referent za propagandu. Za popunu
  jednog od prvih dvaju mesta daće delegata iz svog odreda brat Uroš
  Drenović, a za drugo mesto bira se brat Đoko Milošević iz Trebavskog
  odreda, koji će privremeno obavljati obe ove dužnosti, dok brat
  Drenović ne pošalje lice, koje će zauzeti jedno od ovih mesta. Za
  referenta za propagandu izabran je brat Branislav Lazičić.</p>
<p>Pored sekretara, prema potrebama Glavni štab će sam uzeti onoliko lica, koliko je potrebno za obavljanje svih poslova štaba.</p>
<p>Radi održavanja discipline među četnicima pojedinih odreda odlučuje
  se, da se pri Glavnom štabu obrazuje sud za krivice članova četničkih
  odreda kao i za političke krivice, u koji ulaze: jedan kvalifikovani
  sudija sa potrebnom praksom, jedan od vojnih članova štaba i jedan
  težak kojega će odrediti sam štab prema prilikama onoga mesta u kojemu
  se bude štab nalazio. Pojedini odredi će upućivati Glavnom štabu na
  suđenje sve one četnike, koji su teško povredili propise svoje četničke
  dužnosti, kao i one političke krivce, koji su se ogrešili o interese
  četničkih organizacija. Ni jedan odred ne može u buduće da izreče smrtnu kaznu jer to spada u nadležnost suda pri
  Glavnom štabu. Svaku smrtnu osudu mora da potvrdi Komandant bosanskih
  četničkih odreda.</p>
<p>U cilju zaštite Glavnog štaba odlučuje se da Ozrenski četnički odred
  ima staviti Glavnom štabu na raspolaganje potreban broj ljudi. U koliko
  ovaj broj ne bi bio dovoljan, dopuniće ga četnički odred &#187;Borje&#171;.
  Ishranu glavnog štaba kao i straže davače četnički odred &#187;Borje&#171;. Svaki
  odred za održavanje veze sa Glavnim štabom daće po 2 stalna kurira,
  koji će biti naoružani revolverom i bombom.</p>
<p>U pogledu nadležnosti Glavnog štaba odlučuje se da Glavni štab u
  najkraćem vremenu izradi pravilnik, koji će biti upućen svima odredima
  na razmatranje, a prema učinjenim primedbama Glavni štab će izraditi
  definitivan pravilnik o svom delovanju i svojoj nadležnosti koji će
  biti obavezan za sve četničke odrede pod komandom Glavnog štaba
  četničkih odreda Bosne.<sup>3</sup> Do izrade ovoga pravilnika predstavnici svih
  četničkih odreda predstavljeni na ovoj konferenciji obavezuju se da će
  izvršavati sva naređenja Glavnog štaba.</p>
<p>Ovim je iscrpljen dnevni red, pa predsednik brat Sava Božić zaključuje konferenciju. &#8212; Konferencija je završena u 18 sati.</p>
<p align="center">SEKRETAR</p>
<p align="center">Vojislav M. Balić, s. r.</p>
<p align="center">PREDSEDNIK
  KONFERENCIJE,</p>
<p align="center">Savo Božić, s.r. </p>
<p align="center">PRISUTNI KOMANDANTI ODREDA: </p>
<p align="center">Vuk. J. Marčetić, s.r. Lazo Tešanović, s.r. Cvijetin Todić, s.r. Golub Mitrović, s.r. R. Radić, s.r.</p>
<p align="center">Da je prepis veran svome originalu tvrdi:</p>
<p align="center">KOMANDANT GLAVNOG ŠTABA, </p>
<p align="center"><strong>Badoslav Radić</strong></p>
<b class=medtxt><p><sup>1</sup> Prepis originala (umnožen na šapirografu, latinicom) u Arhivu VII, Ča, k. 204, reg. br. 4/6 (BH-V-9518).</p>
<p><sup>2</sup> Vidi dok. br. 74, 89 i 103.</p>
<p><sup>3</sup> Vidi &#187;Pravilnik o organizaciji i nadleštvu Komande
  bosanskih-četničkih odreda i vojnočetničkih jedinica&#171; od 12. septembra
  1942. u Arhivu VII, Ča, k. 204, reg. br. 31/6.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_114.htm"><b>Prethodni dokument</b></a></TD><TD><a href="4_14_1_116.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
