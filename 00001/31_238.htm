<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_237.htm"><b>Prethodni dokument</b></a></TD>
<TD><a href="31_239.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-ansi-language:DE">U 
DRUGOM REJONU OSLOBOĐENOG BEOGRADA</span><span lang="DE" style="mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="DE" style="mso-ansi-language:DE">Dvadeseti 
oktobar. Beograd je slobodan. Raspoloženju nema granica. 2. bataljon je određen 
da privremeno reguliše pitanje vlasti u II kvartu. Štab smo smestili u Čika-Ljubinu 
ulicu. Trebalo je odmah organizovati izvesne službe u Komandi kvarta i 
postaviti straže kod vojnih objekata i magacina, a zatim preduzeti akcije čišćenja 
porušenih objekata, u kojima je bilo zatrpanih ljudi. Građani su molili da čišćenje 
porušenih zgrada izvršimo što pre. Među njima bio je i jedan naš oficir, 
major, rodom iz Beograda, kome je u ruševinama zgrade na Studentskom trgu 
nastradala porodica.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kako je posle naših prodora i oslobođenja Beograda ostalo još dosta oružja 
kod naroda i dosta Nemaca skrivenih po kućama, građanstvo je bilo nesigurno. 
Trebalo je što pre rešiti ovaj problem. Napisali smo nekoliko oglasa u kojima 
smo pozivali građane da predaju oružje i prijave skrivene Nemce ako ih bilo 
gde primete.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Odmah zatim, po nekoliko stotina ljudi je dnevno dolazilo u komandu da traže 
dozvole za odlazak u sela zbog hrane i da vide ili vrate kućama deo porodice 
koji je izbegao iz grada. Jednog prepodneva padala je jaka kiša, pred zgradom 
je čekala duga kolona ljudi za propusnice. </span><span lang="EN-GB">Gurali su 
se i psovali. &quot;Ne guraj se narode, ne navaljuj&quot; čujem gde viče 
jedan. Otvorio sam širom vrata kancelarije i viknuo: &quot;Guraj se narode, 
navaljuj, sklanjaj se od kiše&quot;. Masa je veselo prihvatila moj poziv, smejući 
se i uzvikujući: &quot;Živela narodna vojska! Živela narodna vlast!&quot;.</span></p>
<p class="MsoNormal" style="line-height:91%"><span lang="EN-GB">Naš život u 
gradu nije bio lak, kako bi se na prvi pogled moglo pomisliti. </span><span lang="DE" style="mso-ansi-language:DE">Imali 
smo dosta konja, kuhinju, komoru... Sve je to bilo teško razmestiti, teško 
konje nahraniti. Gde naći seno za konje, kako i kuda otići do Save ili Dunava 
da se konji napoje? Borci su se takođe teško navikavali na život u velegradu, 
a komande na rad u kancelarijama. Često bi popustila disciplina, a neki od 
referenata bi pobegli iz kancelarija u grad da prošetaju. Bilo ih je teško 
navići na pisanje i uopšte na kancelarijski život. Kuriri su kraj 
radio-aparata, pravili takvu buku da su gradani dolazili da se žale na njih.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada bih se zamorio radeći u kancelariji, i ja sam izlazio u radnom 
vremenu, da prošetam do Kalemegdana. Videvši da mnogo ljudi danju šeta 
ulicama, čudio sam se zašto ti ljudi nešto ne rade? Da li je moguće da 
nemaju šta da rade ili možda ne vole nas, našu narodnu vlast?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sa prozora sam jednom posmatrao čistača kako nekom građaninu čisti 
cipele. Ovo mi je bilo odvratno. </span><span lang="EN-GB">Smatrao sam da to 
odgovara kapitalizmu, a ne našoj slobodi i našem vremenu. Smatrao sam da je to 
poniženje čoveka i da će to kasnije biti zabranjeno.</span></p>
<p class="MsoNormal" style="line-height:91%"><span lang="EN-GB">Šetajući 
jednog popodneva ulicama Beograda, željan svega nepoznatog, uzeo sam ispred 
komande motor i povezao, mada nikada do tada nisam vozio. Naišao je neki kamion 
i zamalo me nije pregazio. Odvezao sam se motorom do Banjice i to stalno u istoj 
brzini. Nisam menjao brzine, niti sam znao kako se to čini, pa je, razume se, 
motor ostao na Banjici nepokretan, čekajući majstora.</span></p>
<p class="MsoNormal" style="line-height:91%"><span lang="EN-GB">Omladina u II 
rejonu bila je brzo organizovana i spremna za fizičke radove, 
kulturno-prosvetni rad, priredbe, zabave i drugo. Njen rad i požrtvovanje, 
koliko me je iznenađivao, još više me je radovao. U Domu, na Zelenom vencu, 
svako veče su se okupljali naši borci i omladina i pripremali zajedničke 
zabave i ples. Te zabave su bile toliko žive i vesele da su privlačile i 
ostalo građanstvo i obično se pretvarale u opštenarodno veselje. Na 
etikeciju, bonton i estetiku tada nismo mnogo mislili. Mi partizani plesali smo 
pod oružjem i u čizmama, sa pištoljima i bombama na opasaču.</span></p>
<p class="MsoNormal" style="text-indent:19.0pt;line-height:91%"><span lang="EN-GB">U 
takvim okolnostima često sam preživljavao teške trenutke. Za čas bi, ponesen 
opštim veseljem i radošću, zaboravljao na rat i teškoće. Vraćao sam se u 
stvarnost, gledajući borce koje sam neobično voleo i tu beogradsku omladinu 
koju sam takođe brzo zavoleo, a razmišljao, da rat još nije završen i da 
zahteva još borbi, patnji, žrtava. Moja razmišjlanja prekinulo je naređenje, 
po kome je brigada krenula na sremski front, u nove borbe i okršaje, do konačnog 
oslobođenja zemlje, vodeći mnoge mlade borce iz redova beogradske omladine.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Đuran KOVAČEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_237.htm"><b>Prethodni dokument</b></a></TD>
<TD><a href="31_239.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

