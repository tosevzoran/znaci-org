<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_33.htm"><b>Prethodni dokument</b></a></TD>
<TD><a href="49_35.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">Na 
Jelovici<o:p>
</o:p>
</span></b></p>
<p class="MsoNormal"><span lang="DE" style="mso-ansi-language:DE">&nbsp;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Glavni štab 
NOV i PO Slovenije izdao je direktivu za rušenje železničke pruge Ljubljana 
— Kranj — Jesenice koja je za neprijatelja bila od vanrednog značaja, a štab 
korpusa je na osnovu toga izdao 10. juna opštu zapovest u kojoj su jedinice 31. 
divizije dobile zadatak:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Prešernova 
brigada da poruši železničku prugu na odseku Kranj — Zgornja Besnica;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Vojkova da 
likvidira neprijateljsko uporište u Zgornjoj Besnici i poruši železničke 
mostove preko Nemščice i Nemiljščice;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Gradnikova 
da uništi neprijateljsko uporište u Podnartu i ruši železničku prugu između 
stanica Podnart i Otoče i da se obezbedi od pravca neprijateljskog uporišta u 
Kamnoj Gorici.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U to vreme u 
Gorenjskom nije bilo većih neprijateljevih snaga, pa se računalo da on neće 
moći brzo i uspešno reagovati na ovu zamisao štaba divizije.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada je sa položaja u rejonu Ravne — Zakriž — Jesenica krenula 14. juna 
pravcem Gorje — Labinje — Poljane — Novaki — Potok — Prtovč i sledećeg 
dana rano izjutra stigla na Jelovicu i Lipnišku planinu, gde se pripremala za 
predstojeći zadatak. Za napad na uporište u Podnartu, u kome se nalazilo oko 
80 nemačkih vojnika, predviđene su po jedna četa iz 2. i 3. bataljona, ojačane 
sa po dve protivtenkovske puške, jednim teškim mitraljezom i jednim lakim 
minobacačem. Zadatak 2. bataljona bio je da, pored napada na Podnart, jednom četom 
razruši železničku stanicu Otoče i drveni most u neposrednoj blizini 
stanice, obezbeđujući se od eventualne intervencije neprijatelja od 
Radovljice. Treći bataljon je imao da sadejstvu je 2. u napadu na Podnart i da 
jednom četom napadne neprijatelja koji je obezbeđivao most na reci Lipnici kod 
Podnart a. Prvi bataljon, ojačan teškim minobacačem, dobio je zadatak da 
blokira neprijateljski garnizon u Kamnoj Gorici. Inžinjerijsko-tehnička četa 
brigade podeljena je na manje grupe, a svaka grupa dobila je zadatak da minira 
bilo prugu, ili mostove, puteve itd. Minerski vod divizije, kojim je brigada 
bila ojačana, imao je zadatak da minira železnički most preko rečice 
Lipnice.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Komandno mesto 
štaba brigade bilo je u Dobravici, a sanitetsko previjalište u Češnjici. 
Napad je određen za 17. jun u 23 časa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Međutim, dok 
se brigada pripremala za pokret, Nemci su bili spremni za protivakciju. Možda 
je to bila posledica predugog zadržavanja 31. divizije na Jelovici, a možda je 
i neprijatelj saznao naše namere<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>. 
Tako je on posle vazdušnog izviđanja, bombardovao Mošenjsku planinu koju su 
naše jedinice već bile napustile, a u Podnart je uputio nova pojačanja. Isto 
tako je u Zgornju Besnicu upućeno 15 kamiona vojske koja se kretala u pravcu 
Jamnika. Dok su Prešernova i Gradnikova brigada bile na putu prema pruzi, 
Vojkova se borila sa onim neprijateljskim kolonama koje su u toku noći pokušavale 
da se probiju preko Jamnika na visoravan Jelovice.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Sve jedinice 
Gradnikove brigade na vreme su stigle na polazne položaje i čekale signal za 
početak napada. Napad na Podnart nije potpuno uspeo jer je ovo neprijateljsko 
uporište bilo jako utvrđeno, a njegova posada dobila ojačanje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinice 1. 
bataljona koje su blokirale neprijateljsko uporište u Kamnoj Gorici uspešno su 
izvršile zadatak, kao i ostale jedinice Gradnikove brigade. Na mine koje su 
bile postavljene na drumu Kamna Gorica — Radovljica, u zoru je naišao jedan 
kamion i tom prilikom je uništen. Četa 2. bataljona koja se nalazila na levom 
krilu isterala je neprijatelja iz železničke stanice Otoče i stanicu 
onesposobila.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kad se brigada 
vraćala na Jelovicu, jedinice 3. bataljona koje su se nalazile u prethodnici 
blizu Jamnika napala je neprijateljska zaseda. Došlo je do kratke, ali veoma oštre 
borbe u kojoj je poginuo jedan naš borac. Ubijena su tri neprijateljska vojnika 
i četiri ranjena. Brigada je 18. juna oko 17 časova stigla na Lipnišku 
planinu<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Već 18. juna 
sve tri brigade su bile na Jelovici. Vojkova je ceo dan vodila borbu sa 
neprijateljskim snagama koje su iz Jamnika pokušavale da se probiju u unutrašnjost 
Jelovice. Svi ti napadi su odbijeni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prema podacima 
naše obaveštajne službe, neprijatelj je na Bledu koncentrisao oko 2.000 
vojnika koji su pošli u napad na Jelovicu. Tako su 19. juna sve tri brigade 
vodile žestoke borbe. Kod Prešernove je situacija bila najteža. Njen 2. 
bataljon koji se nalazio u prethodnici brigade, kad je stigao na Selšku 
planinu, iznenada je napadnut. Neprijatelj je saznao zadatak Prešernove brigade 
i požurio se da u toku noći izbije na Jelovicu i sačeka naše snage iznad Selške 
planine. Naš 2. bataljon je tom prilikom pretrpeo teške gubitke. Poginulo je 9 
naših boraca, a 2 su ranjena, među njima i komandant brigade<a name="poginuo_komandant2"></a>. 
</span>Iako su žrtve bile velike, ipak to nije unelo paniku u bataljon. 
Naprotiv, on se brzo sredio i odmah krenuo na juriš. Uz podršku ostala dva 
bataljona Gradnikove brigade neprijatelj je odbačen preko grebena.</p>
<p class="MsoNormal">Gradnikova brigada se upravo tada nalazila u pokretu prema 
Selskoj planini. Kada je štab obavešten o borbi Prešernove brigade odmah je 
uputio 3. bataljon u pomoć. <span lang="DE" style="mso-ansi-language:DE">Bataljon 
je izbio neprijatelju u leda. Međutim, tada se iza leđa našeg 3. bataljona 
pojavila nova neprijateljska grupa. Bataljon je prvo morao da razbije ovu grupu, 
a zatim je izvršio napad u pravcu Selške doline. </span>Neprijatelj se morao 
povući u dolinu Save Bohinjke. <span lang="DE" style="mso-ansi-language:
DE">Tom prilikom je poginulo 5 naših boraca, a 6 je ranjeno.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinice 31. 
divizije iako su imale velike žrtve, odnele su u ovoj borbi pobedu<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a>. 
Ipak je štab divizije doneo odluku da se sa brigadama povuče sa Jelovice preko 
Selške doline na sektor Cerkna. Iako je doživeo poraz na Selškoj planini, 
neprijatelj nije odustao od daljih napada. Kontrolisao je ceo istočni deo 
Jelovice, a na Mošenjskoj planini je koncentrisao oko 1.000 vojnika. Pošto je 
nameravao da posedne sve dominantne visove na pravcu povlačenja divizije i tako 
naše jedinice dovede u još težu situaciju, štab divizije je naredio štabu 
Prešernove brigade da rano ujutru pošalje 2. bataljon da posedne i zadrži 
Gladki vrh (trig. 1666) i tako obezbedi koncentraciju divizije u rejonu Pečana. 
Nešto kasnije krenula je i glavnina sa štabom divizije (Prešernova bez 2. 
bataljona i Gradnikova). U zaštitnici se nalazila Vojkova brigada koja je pod 
teškim borbama u kojima je, pored ostalih, poginuo i njen komandant<a name="poginuo_komandant"></a>, 
zadržavala jak pritisak neprijateljskih snaga sa Mošenjske planine preko 
Raztoka u pravcu Ledina.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada nije u toku ovog dana imala borbi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Predveče se 
divizija koncentrisala u rejonu Pečana, severno od Ratitoveca, a zatim se sa 
Gladkog vrha preko Torke spustila u dolinu Selške Sore. Situacija je bila veoma 
kritična, jer su se duž Selške Sore nalazile guste neprijateljske zasede, a 
one snage koje su gonile diviziju preko Jelovice bile su već tako blizu da se 
glavnina nalazila pod dejstvom minobacačke i mitraljeske vatre. Ali ipak 
divizija se srećno prebacila jer je neprijatelj iznenada iz zaseda povukao 
svoje snage.<o:p>
</o:p>
</span></p>
<p class="MsoNormal">Time su borbe na Jelovici završene. Ovde treba posebno 
istaći i odati priznanje našim borcima ne samo na borbenosti već i izdržljivosti 
jer su se na Jelovici borili i živeli u vanredno teškim atmosferskim i drugim 
uslovima<a style="mso-footnote-id:ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a>.</p>
<p class="MsoNormal">Što se tiče Gradnikove brigade, ona je svoje zadatke 
uglavnom izvršila. Cilj korpusne operacije bila je pruga, a Gradnikova brigada 
je uništila sve objekte na pruzi kao što joj je bilo naređeno, mada 
situacija, zbog pristiglih pojačanja neprijateljskom garnizonu u Podnartu, 
prodora neprijateljskih snaga u pozadinu i nedolaženja Vojkove brigade na 
prugu, nije bila normalna. Te činjenice su u velikoj meri uslovile što uporište 
u Podnartu nije zauzeto. Uprkos tome pruga je ipak bila važnija.</p>
<p class="MsoNormal">Za vreme borbi na samoj Jelovici pokazalo se kako je teško 
voditi odbrambene borbe u gustim šumama, gde napadač ima mogućnost da se 
manjim udarnim grupama ubacuje u pozadinu branioca radi postavljanja zaseda, 
hvatanja patrola i kurira i uznemiravanja. A isto tako, prilikom protivnapada 
između Rovtarice i Selške planine, pokazalo se da je u takvim situacijama 
bolje upućivati neprijatelja iza leđa manje i brzopokretne grupe sa 
automatskim naoružanjem nego izvoditi komplikovane i spore manevre čitavim 
bataljonima.</p>
<p class="MsoNormal">Kada je divizija prešla dolinu Selške Sore, Prešernova 
brigada je otišla na Martinj vrh, Vojkova je ostala na sektoru Davče dok se 
Gradnikova prvo smestila u rejonu Ro-bidnica — Četena ravan — Žetina, a 
23. juna krenula je na sektor Žiri radi prikupljanja hrane i rušenja puteva. 
Prvi bataljon je izbio na drum Idrija — Želin, 2. je u rejonu sela Razpotje 
štitio leđa 1. bataljonu, a 3. je upućen u ekonomsku akciju. Ovog dana vođene 
su manje čarke sa neprijateljem. Idućeg dana, 24. juna, jedinice Gradnikove 
brigade ostale su na istim položajima i sa istim zadacima. <span lang="DE" style="mso-ansi-language:DE">U 
toku noći stigla su u susedno domobransko uporište u Gori, iznad Idrije, ojačan 
ja iz raznih dolomitskih domobranskih uporišta, a ujutru je u nekoliko kolona 
krenulo na položaje Gradnikove brigade oko 200 neprijateljskih vojnika. Oni su 
napali levo krilo brigade, ali su odbijeni. Zatim su napali i desno krilo. I 
ovaj napad je odbijen. Neprijatelj je potom pokušao da okruži jedinice 2. 
bataljona. Međutim, bataljon se na vreme izvukao na nove položaje odakle je 
nastavio borbu. U toku mraka neprijatelj se povukao uz osetne gubitke od 22 
poginula i 11 ranjenih. Treba posebno istaći vanrednu hrabrost nekih 
mitraljezaca koji su stojeći odbijali neprijateljske juriše.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku noći 
brigada se povukla na stare položaje na sektoru Robidnica — Ćetena ravan — 
Zetina i otpočela pripreme za napad na prugu u Baškoj grapi<a style="mso-footnote-id:
ftn5" href="#_ftn5" name="_ftnref5" title><span style="mso-special-character:footnote" class="MsoFootnoteReference">[5]</span></a>.<o:p>
</o:p>
<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> Izveštaj obaveštajnog 
    centra 31. divizije od 26. juna 1944. <span lang="DE" style="mso-ansi-language:DE">(Arhiv 
    IIRP, F. 74/11).<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a><span lang="DE" style="mso-ansi-language:DE"> 
    14-dnevni izveštaj štaba Gradnikove brigade od 5. jula 1044. štabu 31. 
    divizije (Arhiv IIRP, F. 279/III); sećanja general-potpukovnika Staneta 
    Potočara, tadašnjeg komandanta 31. divizije; sećanja Nade Božičeve, 
    tadašnjeg zamenika političkog komesara čete u 2. bataljonju.<o:p>
    </o:p>
    </span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a><span lang="DE" style="mso-ansi-language:DE"> 
    O neprijateljskim gubicima ne raspolažemo detaljnijim podacima, ali je naša 
    obavetštajna služba saznala da je samo u Bohinjsku Belu dovezeno oko 30 
    poginulih Nemaca, ne računajući one koji su bili evakuisani sa Jelovice u 
    Bohinjsku Bistricu i preko Krope u Radovijicu.<o:p>
    </o:p>
    </span></p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a><span lang="DE" style="mso-ansi-language:DE"> 
    15-dnevni izveštaj štaba 31. divizije od 6. jula 1944. štabu 9. korpusa 
    (Arhiv IIRP, F. 226/III); izveštaji obaveštajnog centra 31. divizije od 
    25. i 26. jula 1944. (Arhiv IIRP, F. 74/11); 14-dnevni izveštaj štaba 
    Gradnikove brigade od 5. jula 1944. štabu 31. divizije (Arhiv IIRP, F. 
    279/III); sećanja Ivana Sulica, Ladislava Durjave, Nade Božičeve i Antona 
    Božiča.<o:p>
    </o:p>
    </span></p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:
footnote" class="MsoFootnoteReference">[5]</span></a><span lang="DE" style="mso-ansi-language:DE"> 
    14-dnevni izveštaj štaba Gradnikove brigade od 5. jula 1944. štabu 31. 
    divizije i vojni izveštaj štaba Gradnikove brigade od 25. juna 1944. štabu 
    31. divizije (Arhiv IIRP, F. 279/III).<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_33.htm"><b>Prethodni dokument</b></a></TD>
<TD><a href="49_35.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

