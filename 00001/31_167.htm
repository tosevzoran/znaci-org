<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_166.htm"><b>Prethodni dokument</b></a></TD>
<TD><a href="31_168.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">TREĆA 
KRAJIŠKA U DRUGOJ RATNOJ ZIMI</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:20.0pt;line-height:91%"><span lang="EN-GB">Dejstva 
neprijatelja na području srednje Bosne i Bosanske krajine, pod nazivom VI 
ofanziva, počela su prvih dana decembra.</span></p>
<p class="MsoNormal" style="text-indent:20.0pt;line-height:91%"><span lang="EN-GB">5. 
decembra 1943. godine prednji dijelovi neprijatelja, iznenadno su prodrli u 
rejon Livna. Daljnje njegove namjere bile su da iz rejona Livna i Duvna prodru 
preko Kupresa u dolinu Vrbasa, pa preko Glamoča dublje u Bosansku krajinu. Za 
zatvaranje pravca od Livna i Duvna prema širem rejonu Bugojno, 1. proleterska 
divizija trebalo je da se brzo prebaci na jug i onemogući namjere neprijatelja.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Noću 
5/6. decembra naša brigada dobila je zadatak da izvrši pokret iz rejona Donjeg 
Vakufa preko Bugojna, Kupresa i Šujice ka Livnu, razbije neprijatelja na pravcu 
Šujica — Livno i u zajednici sa dijelovima 9. dalmatinske divizije, koji su 
tamo pristizali, povrati Livno. Pokret se morao izvršiti odmah.</span></p>
<p class="MsoNormal" style="text-indent:20.0pt;line-height:91%"><span lang="EN-GB">1. 
proleterska brigada istovremeno je vršila pokret pravcem Bugojno — Šujica 
— Duvno, a zadatak joj je bio da ne dozvoli prodor neprijatelja iz rejona 
Duvno ka Vrbasu.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Dužina 
predstojećeg marša naše brigade, uzimajući u obzir i najkraći pravac koji 
ide dijelom preko teškog planinskog terena, bila je oko 80 km. Pretpostavka je 
bila da će doći do susreta sa neprijateljem negdje ispred Šujice (na 20 km 
sjeveroistočno od Livna). Sve pripreme za pokret i predstojeća dejstva brigade 
izvršene su u toku noći, a pokret, u dvije kolone, otpočeo je oko 5 časova 
6. decembra 1943. godine. Stalne kiše i susnježica natapali su odjeću boraca 
i otežavali im kretanje, koje se nastavljalo nesmanjenim tempom. Upravo tempo 
se čak i pojačavao. Kada su prethodnice kolone izbile u rejon Kupresa, bili 
smo obaviješteni da je neprijatelj krenuo iz Livna ka Šujici. Pokret kolona je 
ubrzan, jer je trebalo prije neprijatelja izbiti na padine Cincar pl., severno 
od Šujice, ili u najsretnijim okolnostima na prevoj Borova Glava, između Šujice 
i Livna.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">S vremena na vrijeme kretanje naše kolone prelazilo je u trčanje. I preko 
svih očekivanja, naše prethodnice sukobile su se u 17 časova u rejonu prevoja 
Borove glave sa isturenim odredima neprijatelja koji je imao namjeru da u toku 
te noći posjedne i utvrdi ovaj važan prevoj i omogući sjutradan svojoj 
glavnini prodor prema Šujici i Kupresu. </span><span lang="EN-GB">Nejgove 
glavne snage su 6. decembra tek pristizale ili bile pristigle u Livno i 
pripremale se za dejstva na sever. Posle nekoliko sati borbe neprijateljski 
istureni odred je bio razbijen i odbačen ka Livnu, a našoj glavnini omogućeno 
nesmetano izbijanje na jake položaje Borova glava i padine Cincara, prema 
Livnu. Time su stvoreni uslovi za naše uspješno dejstvo u ovom rejonu.</span></p>
<p class="MsoNormal" style="line-height:91%"><span lang="EN-GB">Za svega 12 časova 
završen je marš brigade dug oko 68 km, na teškom planinskom zemljištu i po 
vrlo lošem vremenu. U normalnim uslovima, za ovakav marš bilo bi potrebno dva 
dana, tim prije kada se očekuje susret sa neprijateljem.</span></p>
<p class="MsoNormal" style="line-height:91%"><span lang="EN-GB">Odbačeni 
neprijatelj sa Borove glave prikupio se na pogodnim položajima kod sela Potočana 
(8 km ispred Livna), gdje je dobio pojačanja i utvrdio se. Iz tog postupka 
njegove namjere su nam bile jasne. Očekivali smo njegovo odlučno nastupanje 7. 
decembra ujutru. Zamorenost brigade i nepovezanost sa Dalmatincima desno i 1. 
proleterskom brigadom lijevo, uz postojanje jakih snaga neprijatelja u rejonu 
Livna i očekivanje njegove namjere da nastupa u toku sutrašnjeg dana — 
uslovili su našu odluku: dijelom snaga utvrditi se na prevoju Borova glava, 
kuda će neprijatelj prodirati svojom glavninom vezanom za tehniku kojom raspolaže; 
glavninu brigade postaviti na padine pl. Cincar i plato prema Krug pl. (iznad 
Livna) za dejstva u bok prema komunikaciji. Jedan bataljon postavljen je na 
komunikaciju prema Kupresu, a jedna četa prema Duvnu za vezu sa 1. proleterskom 
brigadom i obezbjeđenje sa pravca Duvno prema Borovoj glavi.</span></p>
<p class="MsoNormal" style="line-height:91%"><span lang="EN-GB">7. decembra 
ujutro neprijatelj je, kako smo i očekivali, otpočeo nastupanje i oko 7 časova 
izvršio napad svojom glavninom na Borovu glavu. Razvila se vrlo oštra borba 
koja je dostizala vrhunac oko podne. Sjajna odbrana naših snaga na Borovoj 
glavi, poslije punih 5 časova, prisilila je neprijatelja da svoju glavninu angažuje 
upravo tu, ali je i kriza odbrane bila već na pomolu. U tom momentu na scenu su 
stupile glavne snage brigade, dejstvima u bok neprijatelja na širokom frontu. 
Iznenadni i odlučni protivnapad naše glavnine doveo je neprijatelja u težak 
položaj i on se počeo povlačiti. Goneći ga, brigada je do pada mraka izbila 
pred Livno, otpočela napad na grad, koristeći se uspjehom koji je u toku dana 
postignut. Uspostavljena je veza sa jednom brigadom 9. dalmatinske divizije koja 
je dejstvovala zapadno od grada, ka Glamoču.</span></p>
<p class="MsoNormal" style="text-indent:20.0pt;line-height:91%"><span lang="EN-GB">U 
toku cijele noći vođene su vrlo oštre borbe. </span><span lang="DE" style="mso-ansi-language:DE">Brigada 
je zauzela istočni deo grada, ali je dalje prodiranje bilo nemoguće. 
Dalmatinci nisu očekivali ovakav obrt situacije kod nas i nisu bili u položaju 
da na adekvatan način izvedu napad na grad, niti je bilo moguće organizovati 
solidniju saradnju među nama. Pošto napad naših snaga nije bio istovremen, 
neprijatelju je pošlo za rukom da manevriše prema težištu napada — sad našem, 
sad dalmatinskom. Uz to, u drugoj polovini noći neprijatelju su stigla nova 
pojačanja od pravca Sinja. Sve je ovo uslovilo odustajanje od daljih namjera za 
zauzimanje grada i brigada se povukla na svoje polazne položaje.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">8. 
decembra neprijatelj je otpočeo sa ponovnim nastupanjem prema Šujici i 
Kupresu, koordinirajući svoja dejstva sa dejstvima snaga iz rejona Duvno na 1. 
proletersku brigadu, takođe u istom pravcu. Sa pravca Livna, na položaje naše 
brigade dejstvovali su jake nemačke snage, podržane tenkovima, većim brojem 
oklopnih automobila i sa dva diviziona artiljerije.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Brigada 
je snagama ojačanog bataljona držala Borovu glavu, a ostalim snagama, manevrišući 
preko platoa između Cincar pl. i komunikacije Livno — Borova glava, 
dejstvovala čas u bok neprijatelja, čas mu ugrožavala pozadinu i samu bazu 
Livno.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Od 
8. do 12. decembra, koliko su borbe u ovom rejonu trajale, iznenadnom pojavom i 
silovitim protivnapadima u bok neprijateljskih snaga sa tri bataljona brigade, 
neprijatelj je odbacivan na polazne položaje. Međutim, njemu su pristizala 
nova pojačanja, a brigada je poslije napornog marša i sedmodnevnih napornih 
danonoćnih borbi pod izvanredno teškim vremenskim uslovima (van naselja) bila 
iscrpljena i nije više mogla održati Borovu glavu kao naš oslonac za 
protivnapade.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">12. decembra, pred samu noć, neprijatelj je konačno ovladao ovim važnim 
prevojem i tenkovima prodro u Šujicu. </span><span lang="EN-GB">Istovremeno je 
prodro u Šujicu i sa fronta 1. proleterske brigade. U toj situaciji brigada je 
povučena na položaje u Donjem Malovanu i na istočne padine Cincar pl. da 
zatvori pravac iz Šujice ka Kupresu. Slijedećeg dana brigada je na ovim položajima 
smijenjena od 2. brigade 6. ličke divizije i povučena na odmor i u rezervu, 
prvo u rejon Kupresa a zatim na prostor Travnik — Donji Vakuf.</span></p>
<p class="MsoNormal" style="line-height:91%"><span lang="EN-GB">Sedmodnevne 
borbe koje je brigada uspješno vodila bile su utoliko teže što su izvođene 
na prostoru sa velikom nadmorskom visinom (od 1.100 do 1.500 m) u hladnim 
decembarskim danima, a na čitavom tom prostoru nije bilo ni jedne kuće ili 
kolibe u koju bi se borci u predahu mogli skloniti od hladnoće i odmoriti. Zbog 
toga je preko 100 ljudi imalo ozbiljne smrzotine na rukama i nogama, ali je prošlo 
bez posljedica jer je brigada povučena na odmor.</span></p>
<p class="MsoNormal" style="line-height:91%"><span lang="EN-GB">17 drugova dalo 
je svoje živote u ovim borbama, a 40 ih je teže i lakše ranjeno. Na samoj 
Borovoj glavi, u streljačkom stroju svog bataljona, poginuo je Mićo Brkljač, 
zamjenik komesara 1. bataljona, omiljen kao borac i partijski rukovodilac u čitavoj 
brigadi. To je bio veliki gubitak za njegov bataljon i brigadu. Ipak su ovo 
neznatni gubici, kada se ima u vidu brojna i tehnička nadmoć koju je 
neprijatelj imao, uslove pod kojima je borba vođena sedam dana i kada se imaju 
u vidu neprijateljevi gubici.</span></p>
<p class="MsoNormal" style="line-height:91%"><span lang="EN-GB">Prema 
najskromnijim ocjenama, izbačeno je iz stroja oko 300 neprijateljevih vojnika, 
a uništena su mu 3 tenka i 7 kamiona. Činjenica da je sedam dana napadao ili 
se branio i da je četiri puta bio razbijan i gonjen do samog Livna, govori 
koliko je imao gubitaka.</span></p>
<p class="MsoNormal" style="line-height:91%"><span lang="EN-GB">Naši gubici 
bili su relativno mali samo blagodareći i dobrom postavljanju snaga za dejstva 
i hrabrosti boraca i vještini bataljonskih i četnih rukovodilaca u toku borbe. 
Nije bio redak primjer da naređenje štaba brigade za dejstvo ovog ili onog 
bataljona u datoj situaciji ne stigne ni na pola puta, a da bataljon već 
preduzima dejstva upravo onako kako je najcjelishodnije. Manevri i protivnapadi 
bataljona bili su uvijek u pravom momentu i zato su i imali uspjeha. Za ove 
sjajne uspjehe, ostvarene uz krajnje napore, Vrhovni komandant je i ovoga puta 
pohvalio brigadu, a komandant brigade je posebno istakao 4. bataljon.</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Šesta 
neprijateljska ofanziva bila je u punom jeku. Žestoka borba je vođena na svim 
sektorima koji su bili njome zahvaćeni. U toj situaciji, krajem decembra, 
brigada je dobila zadatak da iz rejona Travnika odmaršuje u Jajce, gdje se tada 
nalazio Vrhovni štab i štab 1. proleterskog korpusa. U Jajcu su nam se priključili 
zamjenik komandanta brigade Nikola Pećanac i komandant 4. bataljona Milan Ćup, 
koji su završili školovanje u prvoj klasi oficirske škole pri VŠ NOV i POJ.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Štab 
korpusa upoznao nas je da se priprema napad na Banja Luku i Bosansku Gradišku, 
sa snagama 5. (krajiškog) korpusa. U tom cilju je 1. proleterski korpus stavio 
5. korpusu na raspolaganje za navedenu akciju, našu i 3. ličku brigadu, pa nam 
je naređeno da odmaršujemo na Manjaču, gdje ćemo primiti zadatak od štaba 
5. korpusa. Marš je izvršen odmah. U rejonu Sitnice (selo Ratkovo) brigada se 
kratko zadržala radi izvođenja priprema za napad.<o:p>
</o:p>
</span></p>
<p class="MsoNormal" style="margin-top:1.0pt;text-indent:14.0pt;line-height:91%"><span lang="DE" style="mso-ansi-language:DE">Pred 
napad na Banja Luku brigada je imala na licu mjesta 1.600 boraca, svrstanih u šest 
bataljona i prištapske dijelove. Pod komandu štaba naše brigade, za ovu 
akciju, 5. korpus stavio je i svoj udarni odred od tri bataljona i artiljerijski 
divizion, što je činilo snagu od devet bataljona i jednog artiljerijskog 
diviziona — ukupno oko 2.200 boraca.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Štab 
3. krajiške brigade primio je zadatak od komandanta 5. korpusa 30. decembra u 
selu Kočići. Imali smo likvidirati uporište Han Kola na prilazima Banja Luci 
i Gornji Šeher na periferiji grada, a zatim ovladati delom grada između reke 
Vrbas i potoka Crkvine. Po završetku ovog zadatka brigada bi dejstvovala u konačnom 
ovladavanju sa gradom prema dopunskim zadacima. Likvidacijom Han Kola imali smo 
vršiti obezbeđenje naših snaga na Banja Luci od uznemiravanja sa strane manjačkih 
četnika.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Snage 
pod komandom štaba 3. krajiške brigade podijeljene su u tri grupe: Udarni 
odred, sa tri bataljona, trebalo je da likvidira uporište Han Kola, poslije čega 
bi vršio obezbjeđenje sa pravca Manjače i služio kao rezerva brigade; 1, 2. 
i 3. bataljon brigade, kao desna napadna kolona, dejstvovali bi između Vrbasa i 
grebena koji razdvaja Vrbas od potoka Crkvine, a 4, 5. i 6. bataljon, kao lijeva 
napadna kolona, dejstvovali bi duž potoka Crkvine i sadejstvovali snagama 4. 
divizije lijevo od nas. Artiljerijski divizion, koji je bio vezan za 
komunikaciju, trebalo je da učestvuje u likvidaciji Han Kola, a docnije bi se 
postavio iza Gornjeg Šehera da bi podržao brigadu u napadu na grad.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Maksimalni uspjesi na dobro utvrđene i branjene garnizone neprijatelja 
postizani su iznenadnim prilaskom, a zatim energičnim prodorom ka centru makar 
i manjih snaga, radi rastrojavanja odbrane, veza i komandovanja i kombinovanja 
dejstava sa napadima izvana. Za primjenu ovog principa u napadu na Banja Luku, 
na pravcu snaga pod komandom štaba brigade, stajala su uporišta Han Kola i 
Gornji Šeher, koji su to onemogućavali. A čekati glavninom brigade 
likvidaciju ovih uporišta — nije se smjelo. Zato je, prema sugestiji 
komandanta 5. korpusa Slavka Rodića, odlučeno da napad izvedu jednovremeno sve 
tri grupe bataljona, zbog čega je trebalo dovesti brigadu na položaje za napad 
na grad obilaznim putem, iza Han Kola i Gornjeg Šehera preko teritorije 
namijenjene za kretanje i dejstvo desnog krila 4. divizije. Pred polazak u 
napad, oprostili smo se sa političkim komesarom 4. bataljona Ljubišom Ćurguzom, 
koji je po naređenju VŠ NOV i POJ upućen u našu avijaciju.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">31. decembra 1943. godine, brzim pokretom u pravcu Bronzanog majdana, 
brigada je izbila u rejon sela D. Kola odakle se, naglo skrećući na istok, za 
nekoliko večernjih časova toga dana našla u rejonu između Gornjeg Šehera i 
rudnika Lauš — pred neprijateljskom spoljnom odbranom grada. U toku marša od 
sela Kočića do rejona sela D. Kola kretanje je bilo otežano nezapamćenim 
snježnim padavinama i vejavicom. Međutim, upravo ta okolnost obezbijedila je 
prikriveno kretanje brigade.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U određeno vrijeme otpočeo je istovremeni napad sve tri grupe bataljona. 
Napad desne kolone izveden je brzim prodorom u grad 1. bataljona, između 
Gornjeg Šehera i grada preko naselja Iseta ka Crnoj Kući i Ferhadiji, i 3. 
bataljona, odsijecanjem Gornjeg Šehera od grada i njegovom likvidacijom sa 
glavnim snagama sa pravca grada; 2. bataljon, razvijen za borbu na odsjeku desne 
kolone, čistio je periferiju i nastupao u unutrašnjost, kombinujući dejstva 
sa 1. bataljonom koji se probio u grad.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Lijeva 
napadna kolona uputila je jedan bataljon u prodor ka parku i hotelu 
&quot;Palas&quot;, koji se vrlo brzo probio tamo i razvijao dejstva, a ostalim 
bataljonima sistematski je čistila svoj odsjek sa periferije, kombinujući 
dejstva sa bataljonom u gradu.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Iznenađenje 
je bilo potpuno. Prvi rezultati naših dejstava bili su sasvim zadovoljavajući. 
Borba se razgarala i na ostalim sektorima grada, naročito na desnoj obali 
rijeke Vrbasa kod Mećavine (kod 12. krajiške brigade) i na Trapistima (kod 5. 
kozaračke brigade).<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Koristeći 
se zabunom neprijatelja, pored bataljona koji su se probili u grad &quot;bez 
borbe&quot;, bataljoni obe napadne kolone prvih časova borbe zahvatili su veći 
dio grada na svojim pravcima i već su se spajali sa bataljonima u gradu. </span><span lang="EN-GB">Do 
zore je 3. bataljon likvidirao Gornji Šeher, a udarni odred Han Kolu. Udarni 
odred ostao je na svom zadatku koji mu je namijenjen, a 3. bataljon iz Gornjeg 
Šehera ubačen je u borbu u gradu, na pravcu svoje desne napadne kolone.</span></p>
<p class="MsoNormal" style="line-height:91%"><span lang="EN-GB">Prvih časova 
borbe počeli su pristizati i prvi zarobljenici. Nešto poslije pola noći, 
dakle prvih časova nove 1944. godine, u štab brigade u Isetima dovedena je veća 
grupa neprijateljskih oficira i podoficira, pretežno vazduhoplovaca. Oni su u 
grupama po kućama čekali Novu godinu i tako su bili zarobljeni. Bili su praznično 
odjeveni. Posjetio sam ih u jednoj velikoj prostoriji gdje su bili prikupljeni i 
pri ulasku, ne bez ironije, čestitao im Novu godinu. Prihvatili su i uzvratili 
čestitanja, ali se na njima osjećalo različito raspoloženje: jedni su bili 
&quot;veseli&quot;, drugi uznemireni i nervozni, treći postiđeni kao izigrani 
i prevareni, a poneki dostojanstveno naduveni. Saopštili smo im njihovu 
perspektivu u duhu proklamacije vrhovnog vojnog i političkog rukovodstva NOR-a, 
upućenu krajem 1943. godine domobranskim oficirima i podoficirima. Poslije toga 
su se dobro osjećali, a ubrzo su upućeni uz pratnju štabu 5. korpusa.</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">1. 
januar 1944. godine obilovao je protivnapadima neprijatelja, uz upotrebu 
tenkova. On je želio da ovim protivnapadima konsoliduje i poveže svoje snage i 
održi najznačajnije objekte u gradu, očekujući pomoć izvana. Bilo je dosta 
dramatičnih epizoda pri odbijanju novih protivnapada protivnika.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naši bataljoni su osujetili sve pokušaje neprijatelja da nas odbaci iz 
dijela grada kojim smo ovladali u toku noći. </span><span lang="EN-GB">I ne 
samo to. Naši bataljoni su, odbijajući protivnapade, sve dublje prodirali u 
grad i osvajali nove objekte jedan za drugim. Zauzeta je kazniona Crna kuća i 
uprava gradske policije. Iz Crne kuće oslobođeno je 207 političkih 
zatvorenika.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
U podrumu uprave policije pronađena je crvena proleterska zastava, sa natpisom 
&quot;1. maj 1911.&quot;, kada je policija i oduzela zastavu od 
radnika-manifestanata. To je naslijeđe kraljevske jugoslovenske policije od 
crno-žute monarhije. Ovaj simbol proleterske borbe poslali smo kao novogodišnji 
poklon Centralnom komitetu KPJ.</span></p>
<p class="MsoNormal" style="line-height:91%"><span lang="EN-GB">U jednom 
protivnapadu neprijatelja, bataljoni 13. brigade su se povukli iz grada. Time je 
levi bok naše brigade bio ugrožen. Ali, tamo su bili komandant grupe bataljona 
Nikola Pećanac, Milan Ćup i Ile Radulović sa svojim bataljonima. Pećanac 
izvještava da je situacija ozbiljna, ali ne i kritična; on ne traži pojačanje 
i neće da izvlači svoje snage na nove položaje. Srčanim dejstvom ove grupe 
bataljona neprijatelj je razbijen i vraćen, a time i stabilizovana situacija 
kod našeg lijevog suseda.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">2. januara naši bataljoni prodiru dublje u grad. Poslije oštrih borbi 1. 
bataljon savladava dobro branjenu palatu gradske vjećnice na obali Vrbasa, u 
kojoj su bile utvrđene brojne snage neprijatelja. Odvažni bombaši<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a> 
potpalili su zgradu vjećnice u čijem plamenu su doživjeli svoj kraj 
okupatorski vojnici. Time je otvoren prilaz tvrđavi &quot;Kaštel&quot;, najjačem 
objektu u gradu, i dejstva prema hotelu &quot;Palas&quot; i zgradi gimnazije. 
Otpočela je priprema za juriš na &quot;Kaštel&quot; zbog čega su dovučeni 
topovi artiljerijskog diviziona da podrže prodor na kapije tvrđave.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Lijeva kolona je nastavila dramatične borbe za objekte Gradske bolnice, 
Higijenskog zavoda i Sokolskog doma. </span><span lang="EN-GB">Ovi objekti, a 
posebno Sokolski dom, bili su dobro utvrđeni i snažno branjeni. Jurišne grupe 
predvodili su na ove objekte Milan Ćup, komandant 4. bataljona i Stevo Miljuš 
komandir čefe iz 5. bataljona.<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a> 
</span><span lang="DE" style="mso-ansi-language:DE">Dosta je drugova i drugarica 
iz ovih grupa<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">poginulo ili ranjeno. Proslavljeni komandir Stevo Miljuš, koji je poslije 
bačenih bombi izvlačio teško ranjenog komesara svoje čete, poginuo je pri 
ponovnom jurišu. Međutim, i ovi objekti zauzeti su uz velike žrtve 
neprijatelja, i put ka centru grada sa toga pravca bio je otvoren.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Dramatična borba vođena je na spoju kolona za Vakufsku palatu, preko puta 
hotela &quot;Palas&quot;.</span><a style="mso-footnote-id:ftn4" href="#_ftn4" name="_ftnref4" title><span style="mso-special-character:footnote" lang="EN-GB" class="MsoFootnoteReference">[4]</span></a><span lang="DE" style="mso-ansi-language:DE"> 
Borba je vođena po spratovima i sobama. Naše snage držale su niže, a 
neprijateljske više spratove zgrade, a grupe su jurišale stepeništima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Borbe su se sve više razgarale, a neprijatelj zbijen na sve manji prostor u 
centru grada. Međutim, u popodnevnim časovima obaviješteni smo da se jake 
motorizovane snage neprijatelja kreću ka Banja Luci, sa pravca B. Gradiške. 
Naime, neprijatelj je uspio da sačuva most na Savi, u Bosanskoj Gradiški i da 
se održi u gradu koga je prethodnog dana, već bila djelimično zauzela 11. 
divizija. Avizirano je pripremanje za povlačenje iz Banje Luke.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Uveče 2. januara 1944. godine dobili smo naređenje da se uslijed prodora 
jakih snaga neprijatelja u grad, odustaje od definitivnog ovladavanja Banjom 
Lukom i da se padom mraka naše snage izvuku iz grada. Izvršene su pripreme za 
napuštanje grada, ali smo izvlačenje snaga počeli postupno tek 3. januara u 4 
časa ujutro. Do 7 časova brigada je bila u rejonu Han-Kola sa glavninom i sa 
nekoliko bataljona, na položajima neposredno iznad Gornjeg Šehera. Čekali smo 
da neprijatelj krene za nama.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Tako je završena naša misija u Banjoj Luci i izvojevana još jedna sjajna 
pobjeda naše brigade. Naime, brigada je zarobila 370 neprijateljskih vojnika i 
35 oficira i podoficira; zaplijenila je oko 500 pušaka, 30 mitraljeza i puškomitraljeza, 
5 minobacača, nekoliko vagona municije i velike količine drugog materijala 
koji je u toku 1. i 2. januara neprekidno evakuisan zaplijenjenim kamionima. Uništeno 
je 5 tenkova i 7 kamiona, i oboren jedan avion. Prema skromnim ocjenama, ubijeno 
je u borbi oko 300 neprijateljskih vojnika. U širem rejonu Han Kola ubijeno je 
70, a zarobljeno 30 četnika; ubijen je četnički komandant Zrnić.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Šesta neprijateljska ofanziva, čije je konce pomrsila banjalučka 
operacija, jenjavala je. Još jedan oštar sudar izveden je na kraju te 
ofanzive, između 98. puka 1. brdske njemačke divizije i dijela snaga 3. krajiške 
brigade NOVJ, u rejonu Mliništa — Ubovića dolina.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naime, po povlačenju iz Banje Luke, na Manjaču, poslije kraćeg odmora 
brigada je odmaršovala preko Ribnika u rejon železničke stanice Potoci, sa 
zadatkom da se stavi na raspolaganje Vrhovnom štabu koji se u toku ofanzive 
povukao iz Jajca u ovaj rejon. U Potocima smo 11. januara dobili zadatak da se 
razmjestimo u rejonu Prekaja — Rore — Stekerovci, kao rezerva i da kontrolišemo 
širi rejon Mliništa i komunikaciju Mlinište — GIamoč.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U situaciji zatišja na ovom prostoru, koje je trajalo svega 6 — 7 dana, 
vrijeme je korišteno za odmor, sređivanje jedinica, analizu minulih borbi i za 
vojno-politički rad sa jedinicama. Prvi put od svog ulaska u sastav 1. 
proleterske divizije novembra 1942. godine, brigada se našla na domaku Drvara i 
Petrovca. To su iskoristile porodice, rođaci i prijatelji boraca, delegacije 
SKOJ-a i AFŽ pa su nam dolazili na viđenje i posjete, sa skromnim miloštama i 
poklonima. To su bila i prva viđenja sa svojim najbližim nakon 14 mjeseci 
najtežih zbivanja u toku NOR-a i prva potpunija obavještenja o onima koji su 
ostali na bojnom polju u tom periodu.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">I borci i štabovi 
bataljona i brigade davali su poklone rođacima i delegacijama. Nije bio rijedak 
slučaj da su borci zamjenjivali dijelove odjeće ili obuću sa slabo obučenim 
rođacima ili članovima delegacije, isto onako kao što su to oni činili u 
situacijama kada je to bilo nužno. Davani su na poklon ili za uspomjenu pištolji 
malog kalibra, poneka puška iz ratnog plijena i drugo. A najviše je poslato 
poklona djeci i omladini u olovkama, papiru i blokovima za pisanje, čega su 
najviše željeli.</span></p>
<p class="MsoNormal" style="line-height:91%"><span lang="EN-GB">Posjete se nisu 
prekidale ni kad su neprijateljske snage 17. januara izvršile prodor od Mrkonjića 
u rejon Mliništa, sa kojima je u borbi bio angažovan deo brigade (drugi dio 
morao je biti slobodan za potrebe neposrednog obezbjeđenja VŠ). Oštre borbe 
vođene su sve do 22. januara 1944. godine, kada je neprijatelj razbijen i 
protjeran sve do Glamoča. U ovim borbama mi smo imali osjetne gubitke: 11 
mrtvih i 9 ranjenih boraca. Međutim, neprijatelj je imao neuporedivo veće 
gubitke: zaplijenjeno je oko 100 pušaka, 6 puškomitraljeza i komora od 10 
tovarnih konja sa municijom.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Ovo 
je za 3. krajišku brigadu bio kraj šeste neprijateljske ofanzive, kraj vrlo 
napornog ali plodnog borbenog perioda koji je za brigadu trajao 47 dana marševa, 
borbi i okršaja, krunisanih pobjedama i priznanjima. Ta priznanja su sadržana 
možda u jedinstvenom aktu iz naše NOB, kojeg je izdao štab 1. proleterskog 
korpusa.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Naime, 
u početku ove neprijateljske ofanzive štab 1. proleterskog korpusa raspisao je 
međubrigadno takmičenje u okviru korpusa, za naziv &quot;Uzor brigada 1. prol. 
korpusa na razbijanju VI neprijateljske ofanzive&quot;. To priznanje osvojila je 
3. krajiška brigada. Uz ta priznanja brigada, kao cjelina, je dobila 5 dana 
odsustva, pa su borci sa terena Drvara i Petrovca to odsustvo iskoristili krajem 
januara 1944. godine.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Vlado BAJIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="EN-GB"> 
    Zbornik IV, knj. 21, dok. br. 103.</span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="EN-GB"> 
    Borac Marko Dašić i vodnik Dušan Rokvić</span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:footnote" lang="EN-GB" class="MsoFootnoteReference">[3]</span></a><span lang="EN-GB"> 
    Sa Miljušom i Ćupom jurišali su borci Đuro Banjac, Medić, Iljanić, 
    Bosa Grahovac (ranjena), Savka Grujičić (poginula), Boško Atlagić.</span></p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:footnote" lang="EN-GB" class="MsoFootnoteReference">[4]</span></a><span lang="EN-GB"> 
    Aleksa Kosanović (poginuo na Sremu) predvodio je odvažne bombaše u ovom 
    jurišu.</span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_166.htm"><b>Prethodni dokument</b></a></TD>
<TD><a href="31_168.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

