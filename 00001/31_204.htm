<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_203.htm"><b>Prethodni dokument</b></a></TD>
<TD><a href="31_205.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">ŠTAB 
BRIGADE U OPASNOSTI</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="EN-GB">Posle 
teških borbi i napornih marševa, 3. krajiška brigada je početkom juna 1944. 
godine, sa sektora Drvara u neposrednoj zaštitnici Vrhovnog štaba došla na 
rejon Kupresa. Zadatak nam je bio da obezbedimo sektor Kupresa i Vukovska sa 
pravca Bugojna i zaštitimo odlazak Vrhovnog štaba na Vis, te evakuaciju 
ranjenika u Italiju i pokret 1. proleterskog korpusa ka jugu.</span></p>
<p class="MsoNormal" style="line-height:91%"><span lang="EN-GB">Tri bataljona 
zaposela su položaj na Velikom i Malom Stožeru (Kupreška vrata), dva su 
kontrolisala komunikaciju Gornji Vakuf — Bugojno, dok su štab brigade sa prištapskim 
delovima, korpusnom bolnicom i 5. bataljonom bili razmešteni u s. Kukavice, 
nekoliko kilometara istočno od Kupresa.</span></p>
<p class="MsoNormal" style="line-height:91%"><span lang="EN-GB">Računajući na 
zaštitu naših bataljona sa pravca Bugojna, odakle smo jedino očekivali 
eventualni pokušaj dejstva neprijatelja, mi smo se u s. Kukavice osećali 
sigurni i nismo ni osećali potrebu za postavljanjem posebnih borbenih 
osiguranja, sem manjih neposrednih obezbeđenja kod štaba brigade.</span></p>
<p class="MsoNormal" style="line-height:91%"><span lang="EN-GB">Popodne 12. juna 
bio sam u štabu brigade. Komandant Vlado Bajić je otišao u korpusnu bolnicu, 
a politkomesar Simo Tadić i njegov zamenik Đuro Lončarević su bili na nekim 
sastancima u prištapskim jedinicama. Vreme je bilo malo neobično. Visovi brda 
prema Bugojnu, na kojima su bataljoni držali položaje, bili su u magli, a dole 
kod nas u polju bilo je sunčano.</span></p>
<p class="MsoNormal" style="line-height:91%"><span lang="EN-GB">Oko 17 časova, 
12. juna, došao mi je kurir iz 2. bataljona sa izveštajem u kome nas je štab 
bataljona obaveštavao da je kod njih sve u redu. Pošto sam pročitao izveštaj, 
dao sam kuriru poštu za bataljon i uputio ga nazad. Međutim, već nakon 
dvadesetak minuta on je ponovo zadihan utrčao pod šator štaba i još na ulazu 
doviknuo:</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal"><span lang="EN-GB">— Druže majore, Nemci dolaze u selo!</span></p>
<p class="MsoNormal"><span lang="EN-GB">Pogledao sam ga na moment iznenađen. Učinio 
mi se uplašen pa sam ga prekoreo, a onda sam pomislio da bi to mogla biti šala 
koju su izmislili Đuran, Kučan ili neko drugi iz bataljona da bi &quot;štablije&quot; 
malo uznemirio. Gledao sam kurira ispitivački i po njegovom držanju zaključio 
da bi u tome moglo biti i istine. Počeo sam ga preslišavati:</span></p>
<p class="MsoNormal"><span lang="EN-GB">— Gde si video Nemce?</span></p>
<p class="MsoNormal"><span lang="EN-GB">— Niz brdo, odozgo, sa Stožera silaze 
— govorio je mladić, zbunjen što sumnjam u njega.</span></p>
<p class="MsoNormal"><span lang="DE" style="mso-ansi-language:DE">— Koliko ih 
je — nastavljao sam, ne dajući mu da razmišlja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="font-size:9.0pt;
mso-ansi-language:DE">—</span><span lang="DE" style="mso-ansi-language:DE"> 
Kolona ... Idu jedan za drugim ... Ima ih četa, možda ...<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Video si pet-šest, možda patrolu, prethodnicu. Kolona još nije naišla 
— provocirao sam ga.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Kolona, kruva mi, druže majore. Sve jedan za drugim. Nemaju patrole. 
Konja vode natovarenog, bio sam blizu. Nemci su, video sam ih kao što tebe 
gledam. Oni su već u selu — trudio se mališa da ga ozbiljno shvatim, a 
pogledom me molio da nešto brzo preduzmem.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Nisam smeo preći 
preko ovog, a ni vreme gubiti. Sumnjao sam u to da je mogla biti četa Nemaca, 
jer nisam mogao shvatiti kako bi se tolika jedinica provukla u našu pozadinu, 
između bataljona, a da je niko ne primeti! Morao sam brzo, ali istovremeno i 
oprezno raditi kako se ne bi uneo nepotreban nemir u prištapske delove, naročito 
u korpusnu bolnicu, i otkrili se Švabama.</span></p>
<p class="MsoNormal" style="line-height:91%"><span lang="EN-GB">Jednog kurira 
sam poslao da prikupi sve borce koje nađe oko štaba i da ih što pre dovede, a 
drugog po dežurnog oficira, koji se za čas stvorio kod mene. Rekao sam mu da 
su se pojavili Nemci i naredio mu da bez buke objavi uzbunu i pripremi prištapske 
delove za borbu i izvlačenje iz sela, da o svemu obavesti Vladu i Simu i da im 
kaže da sam ja sa grupom boraca otišao u susret Nemcima. Kurira koji je s njim 
došao, poslao sam u 5. bataljon da ga što pre dovede na mesto koje sam mu 
pokazao.</span></p>
<p class="MsoNormal" style="line-height:91%"><span lang="EN-GB">I dok sam izdao 
naređenje dežurnom oficiru i kuriru, pred šatorom je već bilo desetak 
boraca, među kojima i Kačar Jovo Jovica sa &quot;šarcem&quot;. Bili su to 
borci iz čete za vezu i tehničke čete, iskusni i provereni ratnici. Pozvao 
sam ih da pođu za mnom, a uz put ih obavestio o čemu se radi i šta nameravam 
s njima. Poveo sam ih u trku na uzvišenje, koje je bilo udaljeno nekoliko 
stotina metara od štaba brigade. Sa nama je bio i onaj kurir koji me je 
obavestio o dolasku Nemaca. Videći da nameravam na uzvišenje, on je predložio 
da bi bilo bolje ići putem kroz selo i tako im sprečiti ulazak u selo. Odbacio 
sam to. Želeo sam da zaposednem uzvišenje koje dominira i selom i njegovom 
okolinom i da dejstvujući bočno privučem na sebe pažnju Nemaca, da ih zadržim 
do dolaska 5. bataljona i prištapskim delovima omogućim da se srede.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Kad 
smo, međutim, istrčali na vrh uzvišenja, Nemaca nigde nije bilo. Za momenat 
sam se bio naljutio na kurira, a onda sam pošao nekoliko koraka niz suprotnu 
padinu. I tada sam ih primetio u samom podnožju uzvišenja. Kad smo odpuzali još 
neki metar napred lepo smo ih videli. Kolona je stajala na stotinak metara 
ispred nas., a po držanju Švaba zaključio sam da oni pojma nemaju gde su se 
našli i šta je na pedesetak metara ispred njih. Oružje su držali na ramenu, 
preko grudi ili preko leđa. Bili su odeveni u letnja maskirna odela od šatorskih 
krila, a umesto šlemova imali su maskirne kape sa šiljtovima.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Jasno 
mi je bilo da je to takozvani &quot;TRUP&quot;, specijalno uvežbana i 
opremljena jedinica za vršenje diverzija na štabove i ustanove u našoj 
pozadini. Samo je ovaj bio znatno brojniji od onih kakve su Nemci normalno upućivali 
na ovakve zadatke. I on je postupio baš po zamisli njegovih tvoraca. Provukao 
se, uz pomoć magle i šume, kroz naše položaje i neopažen izbio pred nezaštićeni 
štab brigade i bolnicu. Zahvaljujući samo njihovom oklevanju, aljkavosti i 
nevojničkom delovanju, izbegnuta je katastrofa.</span></p>
<p class="MsoNormal" style="line-height:91%"><span lang="EN-GB">Pred prvom kućom 
je stajalo nekoliko Nemaca i tri civila. Razgovarali su. Jovica Kačar je prvi 
uočio da su to zapravo naša dva potkivača konja i jedan seljak... Potkivači 
im nisu bili sumnjivi, s obzirom da nisu imali oružje, a i odeća im nije bila 
vojnička pa su ličili civilima. Na začelju kolone držali su jednog konja na 
kojem se nalazila radio-stanica, municija i nosila. </span><span lang="DE" style="mso-ansi-language:DE">Bilo 
ih je oko 70.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Odlučih se bez predomišljanja da napadnem &quot;trup&quot; celom grupom i 
da se tučemo do dolaska 5. bataljona, a onda da pokušamo da ga okružimo i uništimo. 
Dao sam znak borcirna da uzmu položaje i otvore vatru. Videli smo Nemce sasvim 
jasno. Razlikovali smo puškomitraljesce od automatičara. Pušaka su imali 
sasvim malo. Naredio sam borcima da tuku puškomitraljesce i starešine, a uz 
put koga šta zapadne. Podvlačio sam da paze na naše potkivače i narod u kućama. 
A onda smo otvorili vatru po koloni, koja se već počela polako kretati putem u 
pravcu našeg štaba, vodeći naše potkivače sa sobom.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Naša 
vatra je Nemce iznenadila, ali ne i zbunila. Brzo su zalegli i još brže 
otvorili vatru iz desetak &quot;šaraca&quot;, automata i pušaka. Videvši da 
su pogrešili što su bili bez ikakvog obezbeđenja i nedovoljno budni, 
nastojali su da jakom vatrom i energičnim dejstvom isprave učinjenu grešku i 
poboljšaju svoj položaj. Čula se komanda: &quot;Forvec, forvec&quot;. I pored 
našeg otpora i žrtava koje smo im naneli, jurili su nezadrživo prema nama. 
Video sam da mi je grupa u opasnosti. Švabe su bile deset puta nadmoćnije u 
ljudstvu i oružju.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Morali 
smo da se povlačimo i tako da ih odvratimo od sela i povučemo u pravcu 5. 
bataljona. Ovo povlačenje tek ako je trajalo 3—5 minuta, kad se komandant 5. 
bataljona Ile Radulović već stvori kod mene sa jednom četom. Naredio sam mu 
na brzinu i pod jakom mitraljeskom vatrom da 1. četu uputi desno, 2. levo, a sa 
3. da preduzme napad sa čela; u ovu četu sam uključio i svoju grupu. Krilne 
čete su imale zadatak da bez borbe što pre zađu Švabama za leđa i da ih 
okruže. 3. četa je zadržala Nemce, dok krilne čete ne obiđu sa bočne i 
suprotne strane.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Razvila se žestoka borba između Nemaca i 3. čete. Nemci, ne znajući za 
naše jače snage, produžili su nastupanje istom žestinom u pravcu naše grupe 
i 3. čete. Kada su se krilne čete približavale izvršenju svojih zadataka, 
bile su primećene od Nemaca. Uočivši opasnost, Nemci su se užurbano ali 
organizovano povlačili, ostavljajući manja zaštitna odeljenja. Svi naši pokušaji 
i napori da ih okružimo ostali su samo dobra želja. Oni su ubrzo reagovali na 
svaki naš pokušaj, koji bi ih doveo u okruženje. Brisani prostor išao im je 
naruku, jer je omogućavao dobro osmatranje i uspešnu vatru protiv naših 
krilnih četa.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">3. četa, koja je frontalno napadala, morala je likvidirati i poslednjeg 
Nemca u zaštitnici, jer se ni jedan nije hteo predati, niti povlačiti. Ovakav 
žilav otpor i žrtvovanje zaštitnice ukočili su naše brzo nastupanje. Žrtvujući 
zaštitna odeljenja oni su spasili svoju glavninu i izbegli sigurno uništenje. 
Borba je trajala nepun čas, a gonjenje puna dva časa.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ostatak Nemaca se izvukao preko Kupreškog polja, a zatim se, zapadno od 
Kupresa i negde kod Kupreških vrata, pod zaštitom mraka, provukao neopaženo 
između jedinica našeg 1. bataljona u pravcu Bugojna.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U ovoj za nas neočekivanoj, iznenadnoj i spontanoj borbi ubijeno je 21, a 
zarobljeno 2 Nemca, među kojima i jedan oficir. </span><span lang="EN-GB">Zaplenjena 
su dva &quot;šarca&quot;, više strojnica, nešto municije i konj sa 
radio-stanicom. Naši gubici su 1 mrtav i 2 lakše ranjena.</span></p>
<p class="MsoNormal" style="line-height:91%"><span lang="EN-GB">Mi smo izbegli 
velike žrtve zahvaljujući kuriru koji nas je blagovremeno obavestio o dolasku 
Nemaca. Isto tako treba zahvaliti grupi boraca iz štaba brigade, koja je na 
vreme i smelo napala deset puta jačeg neprijatelja. Borbom ove grupe stvoreno 
je vreme za dolazak i razvoj za borbu 5. bataljona, a istovremeno za brzo sređivanje 
prištapskih delova brigade i korpusne<b> </b>bolni.</span></p>
<p class="MsoNormal" style="line-height:91%"><span lang="EN-GB">U ovoj kratkoj, 
ali vrlo žestokoj borbi, divno su se pokazali borci i starešine 5. bataljona. 
Oni su se na vreme, iz pokreta i nezadrživo bacili na neprijatelja i otklonili 
opasnost koja nam je iznenada zapretila. Posebno moram istaći odvažnost Jove 
Kačara Jovice, koji je efikasno tukao šabe i činio stub naše grupe, sve do 
dolaska jedinice 5. bataljona. </span><span lang="DE" style="mso-ansi-language:DE">Žo 
mi je što ne mogu da navedem ime kurira koji je javio o dolasku nemačkih 
trupa. Na žalost ni iz brigadnog ratnog dnevnika ne vidi se to ime.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Nikola PEĆANAC</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_203.htm"><b>Prethodni dokument</b></a></TD>
<TD><a href="31_205.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

