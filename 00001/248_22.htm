<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_21.htm"><b>Prethodna strana</b></a></TD>
<TD><a href="248_23.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" align="center" style="text-align:center;line-height:150%"><b><span lang="HR" style="font-size:14.0pt;mso-bidi-font-size:10.0pt;mso-ansi-language:
HR">GOSTI U NAŠOJ KUĆI<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Dečje doba je beskrajno polje ukrštanja mašte i stvarnosti. Mnogo što 
šta podstiče dete u njegovim maštarijama i novim saznanjima. Dolazak gosta, 
čoveka sa strane, unosio je živost u našu svakodnevnicu, menjao je rutinski 
poredak i suočavao nas sa nekim ko je drukčiji od nas. Neki su se gosti 
najavljivali ranije, pa smo ih očekivali, dok su neki dolazili iznenada i neočekivano. 
Za majku je to bio dodatni posao, pošto su gosti uglavnom dolazili na ručak - 
otac je dolazio na gotovo, i imao je važnu ulogu da raspoloži gosta na 
razgovor koji bi se obično produžio i posle ručka, uz kafu. Što se mene tiče, 
dolazak gosta u kuću bio je skoro uvek praznik i posebna radost jer su gosti 
meni kao jedinom detetu poklanjali pažnju, obraćali mi se ravnopravno, a, 
bogme, i donosili poklone.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Jedan od prvih gostiju u našoj kući, dok zapravo nismo imali svoj stan, 
već smo živeli u nameštenoj sobi u kući Jovana Simića, bio je mamin zemljak 
- Šapčanin, profesor Živorad-Žika Popović. Dospeo je u Tuzlu premeštajem - 
kao neka vrsta kazne za njegovo levičarstvo - pa je u toku dve školske godine 
od 1931. do 1933. predavao srpskohrvatski i istoriju u našoj Gimnaziji. Premešten 
iz Šapca, navodno po potrebi službe, a u stvari &quot;po kazni&quot;, kako je 
majka govorila, Žika je ostavio troje male dece svojoj majci u Šapcu - žena 
mu je nedavno umrla - i smestio se negde u Tuzli u iznajmljenoj sobi. Svaki 
raspust i slobodan dan koristio je da obidje svoju decu u Šapcu. Majka se silno 
obradovala kad je Žika došao u Tuzlu, pošto su se poznavali od najranijeg 
detinjstva. Stariji od majke Žika je bio drug i saborac njenom bratu Tiki, koji 
je još 1921. umro u Beču kao komunista-emigrant. Sa Žikom je drugovao kroz školu 
i u Socijalističkoj partiji, a zatim u KPJ od 1919 do 1921. Žika je poštovao 
Tiku, smatrao ga je svojim učiteljem i uzorom, i žalio je njegovu zlu sudbinu. 
Kod nas je dolazio praktično samo na vrata, pa smo onda zajedno odlazili u šetnju, 
uglavnom na Banju ili u Trobegov park, a ponekad smo išli zajedno na ručak u 
Bristol. Pošto se oženio mlad, već 1930. godine umrla mu je žena i ostao je 
udovac s troje dece koju je dolaskom u Tuzlu ostavio u Šapcu kod rodbine. Kad 
smo šetali uvek me je držao za ruku, mnogo su mu nedostajala njegova deca. 
Bila sam još u najranijem detinjem uzrastu, ali se sećam čoveka sa šeširom, 
u tamnom odelu svetle kose i očiju, nasmejanog i pričljivog. Kad je posle dve 
godine premešten u Šabac, majka se radovala zbog njega da se konačno spoji sa 
svojom familijom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Sa njegovom drugom ženom Vukom bila je u prijateljstvu i kasnije, kad su 
i Žika i otac već poginuli. O Žiki bi se mogle pisati knjige, o njegovom 
velikom neumornom prosvetiteljskom radu u celom Podrinju. Registrovano je preko 
50 seoskih čitaonica i biblioteka koje su uz njegovu pomoć otvorene u selima 
Mačve, Posavine i Podrinja. Saradjivao je u mnogim časopisima, novinama, 
listovima i stručnoj literaturi, držao bezbrojna predavanja. Pa i u Tuzli je 
ostavio trajan trag medju naprednim djacima gimnazije na koje je delovao 
neposredno kroz nastavu i u okviru Literarne družine &quot;Petar Kočić&quot;, 
pa su ga spominjale generacije i posle njegovog odlaska. Po povratku u Šabac oženio 
se bankarskom činovnicom Vukom Jelić sa kojom je imao još dvoje dece. Majka 
se uvek raspitivala o njemu i kad je otišao iz Tuzle, prolazeći kroz Šabac, 
vidjala se s njim i njegovom ženom Vukom i žalila je kad je došla vest u 
jesen 1941. da je poginuo na strani NOB-e. Nesebičan čovek, humanista i 
prosvetitelj, širio je ideje socijalne pravde i kao takav je pre vremena 
penzionisan 1938. godine, da ne bi &quot;trovao&quot; omladinu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Jedan od veoma dragih očevih gostiju bio je Ahmed Kobić, zvani Kobo, 
posednik iz Brčkog. Pušten nedavno sa višegodišnje robije, Kobo je kao stari 
komunista uživao veliki ugled medju progresivnim svetom, omladinom i radništvom. 
Otac se radovao njegovom dolasku, iako to nije bilo često. Kao trgovac dolazio 
je s vremena na vreme i u Tuzlu. S tim čovekom je ulazila u kuću neka 
svetlost, smeh i vedro raspoloženje. Obično je dolazio na ručak i na veliko 
je hvalio sve što je bilo spremljeno. Naročito je voleo da priča sa mnom - 
imao je šestoro dece i videlo se da je veliki prijatelj mladih. Otac je njegov 
dolazak najavljivao uvek na isti način: &quot;Doći će nam sutra stari Kobo na 
ručak&quot;. Nije bio mnogo stariji od oca, ali ipak, pripadao je jednoj 
starijoj generaciji koja je imala poreklo u predratnoj socijaldemokratiji. Vodio 
je glavnu reč za ručkom, a mi smo ga slušali. Svoju ženu nije zvao po imenu 
već po prezimenu, što je bilo neobično, &quot;Moja Mahmutagićka&quot;! Bio 
je od glave do pete originalan i sasvim autentičan bosanski čovek, visok i plećat, 
ridjosmedje kose, upotrebljavao je u govoru mnogo turcizama koje smo mi 
razumeli, ali koje nismo upotrebljavali. Posle ručka je s ocem ostajao nasamo, 
i vodili su političke razgovore. Sećam se dobro da mi je jednom doneo poklon i 
rekao da je to s njegovog imanja, ali se ne sećam šta je to bilo. Možda 
jabuke ili nešto slično. Kobo je odmah posle početka ustanka 1941. otišao na 
Majevicu, ali je njegovo zdravlje bilo narušeno, pa je umro, upravo dan uoči očevog 
dolaska na slobodnu teritoriju Majevice.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kasnije, pošto ni njega ni oca nije više bilo, iz kazivanja njegove 
sestričine Šuhrete Ajanović saznala sam dosta o &quot;starom Kobi&quot; - da 
je imao urodjeni smisao za socijalnu pravdu, a da je komunista postao pod 
uticajem brčanskog krojača Alije Travankića zvanog &quot;Trocki&quot; koji je 
došao iz ropstva u Rusiji, da je na ispraćaju svog sina Jusufa u aprilski rat 
1941. doviknuo &quot;Tuci Švabu do poslednjeg daha&quot;, da su mu tog sina po 
povratku iz rata ustaše zverski ubile u Čeliću - i još mnogo toga. Ahmet 
Kobo, čovek-legenda, mekog srca i dobre duše, kako samo može biti čovek 
bogatog porekla koji stane na stranu sirotinje i obespravljenih.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U predratnim godinama svraćao je kod nas povremeno student sa Majevice, 
Cvijetin Mijatović koji će u toku NOB-e biti prozvan Majo. Visok, smedje kose 
i rumenih jagodica, Cviko, kako su ga svi zvali, bio je buntovni djak tuzlanske 
gimnazije i već od ranije poznat policiji. Nadaren za književni rad, 
objavljivao je svoje pesme, bio je nagradjivan u Gimnaziji za svoje radove. Kod 
oca je dolazio<span style="mso-spacerun: yes">&nbsp; </span>najpre kao siromašni 
student, a posle i kao funkcioner KP. Otac ga je rado primao i uglavnom su se 
njihovi razgovori odvijali u ordinaciji gde ga je otac, navodno lečio. Ponekad, 
sećam se, majka je spremala paket sa rubljem i ostalim potrepštinama i 
govorila je, &quot;znam ja kako je biti siromašni student u velikom 
gradu&quot;.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U godinama uoči rata jednom ili dva puta godišnje, dolazio je kod nas 
čika Ljuba Grujičić iz Šapca, muž mamine rodjake Lele. Bio je predstavnik 
&quot;Prizada&quot;, koji je imao razgranate trgovačke veze po celoj zemlji, a 
u Bjeljini je imao neku vrstu sedišta. U dvorištu svoje rodjake Andje, udate 
za trgovca Mihaila Maksimovića, namestio je sebi prostor gde je boravio 
povremeno i sklapao poslove, a ujedno je tu i stanovao. Iz Bjeljine ga je put 
vodio i do Tuzle, gde je svakako imao slične poslove, ali o kojima mi nismo 
mnogo znali. Majka se radovala njegovom dolasku, pošto su njegovu ženu Lelu 
svi voleli. Ona je bila jedina rodjaka naše babe Jelke po ocu, njen otac Janja 
Konstantinović bio je brat našeg pradede Guče. Lela je bila mnogo mladja od 
naše babe pa se ova na neki način brinula o njoj dok se nije udala. Svaki put 
kad je dolazio donosio je u kartonskoj kutiji sitne kolače koje je pravila 
tetka Lela, prava majstorica toga zanata. Čika Ljuba je ostajao obavezno na ručku, 
pričao je razne priče, smejao se rado i zlatni zubi su se videli pri smejanju. 
Jednom nam je ispričao kako je putovao u Solun zbog trgovine i tamo je u jednom 
hotelu gde je odseo video na zidu sliku naše babe Jelke sa decom. Hotelijer mu 
je rekao da je to njegova rodjaka koja živi u Šapcu i tako su se upoznali. 
Medjutim, nikada niko od nas nije kasnije potražio te naše rodjake u Solunu, 
mada smo pravili planove o odlasku u Grčku u cilju iznalaženja rodbine.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Osim 1934. kada je radio moj portret, Ismet Mujezinović je još koji put 
svratio kod nas. Uvek se raspitivao za sliku i tražio je da je vidi, pa je 
svaki put rekao isto: &quot;Pa nije to ni tako loša slika&quot;. Slika je 
visila na zidu u sobi za goste i Ismet je stao po neki trenutak da je ponovo 
razgleda. &quot;Trebalo bi dovršiti prste, to nisam stigao&quot;. Ruke sam držala 
na kolenima, a prsti su bili sasvim neodredjeni i razliveni - meni se zbog toga 
slika nije svidjala, ali to nisam nikako smela da kažem pred njim. Poslednji 
put, negde pred rat došao je vrlo raspoložen i rekao ocu: &quot;Znaš da sam 
se oženio&quot;. Kad ga je otac zapitao ko je njegova izabranica, rekao je da 
se zove Marija i da je učiteljica. Ismet je još jednom došao kod nas da nas 
vidi i da ujedno vidi portret, za vreme rata, kad je Tuzla oslobodjena 
1943.godine i kada oca više nije bilo. Bio je u partizanskoj uniformi, radio je 
na prvom broju &quot;Fronta slobode&quot; i bio pun poleta i oduševljenja, pošto 
je dolazak partizana u Tuzlu bio za sve nas veliki dogadjaj. Majka i ja smo 
portret stavili na sigurno mesto i našli smo ga posle godinu dana kad smo se 
vratili 1944. u Tuzlu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Najmiliji očev gost kome smo se najviše radovali bio je doktor Vukašin-Vule 
Popadić. Pošto je živeo sa ženom u Bitolju, dolazio je jednom godišnje da 
obidje majku i sestre i to je bio praznik za njih. Danima su se pripremali za 
njegov dolazak, mesili baklave i druge djakonije kako bi ga što bolje dočekali. 
Otac je govorio &quot;One plaču od radosti pred njegov dolazak, a posle plaču 
od žalosti kad mora da se vrati u Bitolj. Tako je radila i moja mati kad sam 
dolazio iz Beča i vraćao se&quot;. Vule je bio beskrajno drag, uvek nasmejan i 
detinjski blag čovek koga je otac voleo kao svog najrodjenijeg. Majka i ja smo 
delili ista osećanja prema Vulu. Majka ga je uvek prvo pitala za Mirjanu, 
njegovu ženu, koja nije dolazila s njim. Vule je sedeo s ocem sam i vodili su 
duge razgovore, a onda smo svi zajedno išli ili na Banju ili negde u okolinu. 
Poslednji put je došao sa štapom u ruci, što mi je bilo neobično, pošto je 
Vule bio lak i pokretan. &quot;Treba mi štap kad idem noću kod pacijenta da 
rasterujem kučiće&quot;, to je bila svakako šala, a štap je bio u stvari 
onaj isti štap<span style="mso-spacerun:
yes">&nbsp; </span>što su ga dobili kao svršeni maturanti u Gimnaziji. Kao i 
njegova sestra Zagorka, Vule je ličio na oca, sa gustom kovrdžavom kosom i 
lepim likom, dok je mladja sestra Vesa ličila na majku. Pošto u braku s Mirom 
nije imao dece, Vule je posebne simpatije gajio prema deci, pa i prema meni.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Vule se još kao student oženio koleginicom Mirjanom Šenfild, 
Jevrejkom, što njegovima nije bilo pravo, pa se Vule verovatno da mu se 
porodica ne bi mešala u brak sklonio daleko i otišao sa službom čak u 
Bitolj, gde je proveo celo vreme sve do posle rata. Voleo je lov, išao često 
na Perister i pričao o njemu. Bio je neko vreme posle rata ministar zdravlja u 
makedonskoj vladi.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Nekoliko puta kod nas je bio očev drug sa studija doktor Moni Levi, koji 
je tih godina izišao sa robije. Levi je bio zaposlen kod neke firme kao trgovački 
putnik, mislim da je bila reč o farmaceutskim proizvodima. Nekoliko godina 
stariji od oca nije mogao da radi u državnoj službi. Pričao je ocu o raznim 
dogodovštinama sa robije a posebno o njihovom zajedničkom prijatelju doktoru 
Pišti Policeru. Usekle su mi se u pamćenje njegove reči &quot;Više vredi ono 
što radi Pišta nego čitava naša robija&quot;. Pišta je zapravo bio zadružni 
lekar u jednom selu u Srbiji gde su tada nicale zdravstvene zadruge. Nisam 
sigurna, ali čini mi se da je Levi zamerao ocu što je krenuo putem privatne 
prakse, što je u to vreme bila partijska dogma. Tek posle mnogo godina sam 
videla Levija, kad je Tuzla oslobodjena, došao je sa štabom Trećeg korpusa. 
Majka i ja smo se sreli s njim na jednoj priredbi u Sokolskom domu. Moram reći 
da je otac izuzetno voleo i poštovao Levija i u vreme kada ga nije vidjao, često 
ga je spominjao. Levi je sa Lazom Petrovićem i drugima osnovao 1919. godine u 
Beču Klub studenata marksista i bio uzor za mnoge mlade jugoslovenske studente, 
pa ga je kao takvog otac izuzetno cenio.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Osim Levija iz Zagreba je dolazio, po sličnim poslovima doktor Tošo 
Car, odsedao je u Hotelu „Bristol“ i javljao se ocu po dolasku. Roditelji su 
ga pozivali u kuću i dolazio je na kafu posle ručka. Bio je to izuzetno 
prefinjen i gospodstven čovek, kakvih medju nama nije bilo mnogo. Prirodna 
otmenost ga je krasila, i neki zapadnjački način ponašanja i oblačenja. Pošto 
je dolazio svojim kolima, obično nas je vozio negde na izlet u okolinu. Išli 
smo ili do Kiseljaka ili negde još bliže gradu. Sećam se jedne prijatne 
seoske kafane u Slavinovićima, gde smo sedeli s njim pod nekim drvećem. 
Poslednji put, negde pred rat došao je sa svojom mladom i lepom ženom, koja 
se, mislim, zvala Lea. Oboje su nosili naočare, obučeni kao velegradski ljudi, 
čudili se verovatno našoj zaostalosti, ali posao ga je vodio u sve krajeve naše 
zemlje. Tošo Car je stradao kao žrtva Holokausta u toku rata, a njegova žena 
je preživela.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ponekad, istina retko, kod nas je dolazio čovek po imenu Pero Dujmić. 
Od svih očevih prijatelja i drugova on je za mene ostao najmanje poznat i do 
danas enigmatičan - ko je zapravo bio, šta je radio, gde je živeo i kako je 
završio? Medjutim, ono što sam dobro zapamtila, to je njegov izuzetno prijatan 
lik, s naočarima i kosom smedje boje. Jednom je bio kod nas u uniformi, ne znam 
kojoj. U stvari djak tuzlanske gimnazije, Pero je bio očev drug iz školskih 
klupa, zajedno su maturirali 1921. godine i verovatno se sretali za vreme 
studija. Radost ovih dvoje ljudi prilikom tih susreta prenosila se i na nas i 
svaki njegov dolazak značio je neku vrstu veselog trenutka.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Negde 1937. godine, otac je s velikim zadovoljstvom najavio posetu Jure 
Keroševića, upravo puštenog s robije. Posle Husinske bune, osudjen na smrt, a 
zatim pomilovan, pošto je 16 godina proveo u raznim kazamatima, konačno se 
vratio kući. Na vratima se pojavio lep, visok čovek, negde oko očevih godina, 
dobro raspoložen. Otac je bio vidno uzbudjen, jer je Jure bio simbol radničkog 
bunta i otpora žandarskom teroru. On je tom prilikom dao majci na poklon drvenu 
izrezbarenu tabakeru na kojoj je bilo urezano &quot;Uspomena sa Husina&quot;. 
&quot;Eto, tim sam se bavio na robiji&quot;, rekao je<a style="mso-footnote-id:ftn1" href="#_ftn1" name="_ftnref1" title><span class="MsoFootnoteReference">*</span></a>. 
Ta drvena kutija za cigarete sačuvana je do današnjih dana u našoj kući sa 
drugim dragocenim stvarima koje su nadživele rat. Jure je posle toga češće 
dolazio kod oca u ordinaciju. Pošto mu je prva žena Mara umrla na porodjaju, 
donosio je tromesečnog sina koji je po želji majke dobio ime Milorad. Dete se 
razbolelo od u to vreme retke bolesti - dečji kožni rak. Otac je odmah 
prepoznao o čemu se radi i predložio je Juri da dete povede u Zagreb, dao mu 
je i potrebne upute i preporuke za bolnicu. Jure je, zaista s poslednjim porodičnim 
novcem otišao s detetom u Zagreb kod profesora Durstenhamera i uz mnogo 
lutanja, teškoća i pomoći lokalnih drugova, dospeo konačno do profesora. 
Tamo je bila izvršena potrebna intervencija i dete je bilo spašeno. Mnogo 
godina kasnije Jure mi je detaljno pričao o toj poseti Zagrebu i kako je po očevom 
nagovoru uspeo da spasi dete. Po njemu, on je prvi put čuo za oca na robiji od 
Branka Bujića i Vlade Jokanovića koji su s njim robijali u Zenici. Oni su mu 
predložili da se po izlasku iz zatvora obrati ocu za pomoć i tako je i bilo. I 
drugi su pomogli Juri kad se vratio kući. Tako mu je tuzlanski advokat Jure 
Begić pomogao da se zaposli u rudniku Kreka. Kako mi je rekao, Jure je 
poslednji put video oca upravo onog dana kada je on pošao na slobodnu 
teritoriju. Negde izmedju Bukinja i Miladija, kad se Jure vraćao kući sa šihte 
u Kreki naišle su saonice bega Kulovića u kojima se nalazio otac. Otac mu se 
nasmejao i tako su se pozdravili. Više ga nikad nije video.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Mislim da je bilo 1940. godine kada je otac najavio dolazak Avde Hume u 
Tuzlu, te da će doći kod nas kući. Nekako u to vreme on se oženio sa Olgom 
Ninčić i kad je stigao kod nas, majka se raspitivala za njeno zdravlje. U 
jednom momentu bila sam sama s njim u sobi za trpezarijskim stolom - majka je 
bila u kujni a otac u ordinaciji. Zapitala sam ga - valjda da bi pokazala da i 
ja nešto znam - &quot;Poznajete li Vi Branka Bujića?&quot;, na što je odsečno 
odgovorio: &quot;Znam ga, to je likvidator!&quot;. Nastupilo je neugodno ćutanje, 
ubrzo prekinuto ulaskom jednog od roditelja u sobu. Kasnije sam ispričala ocu o 
ovom razgovoru i pitala ga šta to znači &quot;likvidator&quot; na što se otac 
nasmejao i rekao doslovno: &quot;Opametiće se oni - ima Branko više u glavi 
nego svi mi zajedno&quot;. Urezan u dečje pamćenje, ovaj razgovor bio mi je na 
umu i kad su ustaše likvidirale Branka u leto 1941, i kad Partija više nije 
stigla &quot;da se opameti&quot;. Poseta Avde Hume bila je političkog 
karaktera, držao je više predavanja u Senatu i razgovarao sa mesnim partijskim 
aktivistima. Jedan nemio slučaj desio se tom prilikom. Humo je, naime, odseo u 
Hotelu &quot;Bristol&quot; gde su ga odveli otac i Pašaga Mandžić. Veliki 
kofer što ga je Humo doneo stajao je na sred sobe i trebalo je da se što pre 
odatle ukloni zbog kompromitujućeg materijala. U tom trenutku došlo je do 
nekog nesporazuma - da li je Mandžić shvatio da će se otac pobrinuti za 
kofer, ili je on sam trebalo to da učini, tek kofer nije bio iznesen i ostao je 
u Hotelu zbog čega se Humo, kasnije vidno uzrujao. Neko je zatajio u toj tehničkoj 
operaciji, ali je Pašaga okrivio oca za taj nemar što je moglo, zaista, da ima 
teške posledice da je bio nadjen. Medjutim, otac se branio - o čemu je majci 
pričao - da se on nikada nije bavio tehničkim poslovima, da to rade skojevci, 
te da pred našom kućom stalno &quot;dežura&quot; policajac Mustafa Gelja, 
poznati batinaš. Nesporazum je bio izgladjen, ali je fama o koferu Avde Hume i 
očevoj navodnoj krivici ostala i posle njegove smrti. Lično sam posle rata u 
dva navrata prisustvovala razgovorima gde se spominjao taj famozni kofer kao 
neki minus u očevoj političkoj biografiji.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Negde uoči rata, mislim da je bilo 1940. otac je rekao majci da će doći 
na ručak njegov drug iz Sarajeva, koji je doputovao poslom u Tuzlu. Oko podne 
pojavio se na vratima visok, krupan, izrazito smedj čovek bele puti i rumenih 
obraza. Upoznali smo se - bio je to inžinjer Slaviša Vajner, kasnije prozvan 
&quot;Čiča&quot;. Zašto je Slaviša došao u Tuzlu, šta je radio, gde je sve 
navraćao, ništa nije bilo poznato. Znam samo da je bio ljubazan, nasmejan i 
dobro raspoložen. Vukao je sa sobom veliku, zapravo ogromnu kožnu torbu u 
kojoj je bilo svega i svačeg. Izmedju ostalog nosio je sa sobom gomilu broširanih 
knjižica, većeg formata koje su imale naslov: &quot;Zašto plače Ema?&quot;. 
Izvukao je jednu za mene, dao mi je i rekao da pročitam, pošto je to poučna 
knjižica. Naslov je bio čudan, a knjižica je ličila na dečje crtane knjige. 
U stvari Ema je bila slovo &quot;E&quot; na pisaćoj mašini koje se pokvarilo i 
ometalo rad cele mašine. Pouka je bila u tome da čovek ništa ne može sam već 
samo u zajednici sa drugima a priča je bila ilustrovana sudbina tih slova medju 
kojima se našla Ema, da bi se popravkom ponovo vratila u zajednički stroj. 
Eto, to je bio moj prvi i jedini susret sa čovekom koji će postati legenda na 
ustaničkoj Romaniji 1941, a čiji će tragični kraj otac doživeti još u 
januaru 1942. pred svoj odlazak na slobodnu teritoriju. Došao je jedno veče kući 
i sav smrknut je rekao: &quot;Poginuo je Čiča na Pjenovcu&quot;, ćutali smo i 
naslućivali i našu sopstvenu tragediju.<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span class="MsoFootnoteReference">*</span></a> 
    <span lang="SR" style="mso-ansi-language:SR">U zeničkoj kaznioni bila je 
    otvorena radionica za rezbarenje drveta, gde je – kako hroničari kažu 
    – Sreten Stojanović, kao „mladobosanac“od 1914. do 1917. učio taj 
    zanat, a kasnije i Jure Kerošević.<o:p>
    </o:p>
    </span></p>
  </div>
</div>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_21.htm"><b>Prethodna strana</b></a></TD>
<TD><a href="248_23.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

