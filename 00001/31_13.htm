<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_12.htm"><b>Prethodni dokument</b></a></TD>
<TD><a href="31_14.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">MILOŠINA 
SE BOJI &quot;PETE KOLONE&quot;</span><span lang="DE" style="font-size:
10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:11.0pt;text-indent:18.0pt;line-height:
91%"><span lang="DE" style="mso-ansi-language:DE">Bila je jesen 1942. godine. 
Prvi bataljon 3. krajiške brigade se nalazio u selu Krasulje sa zadatkom da 
osigurava od ustaša omladinske radne brigade koje su na domak neprijateljskih 
uporišta prikupljale bogatu letinu u širokoj Saničkoj dolini. Podeljeni u 
patrole stalno smo bili u pokretu, odbijajući ispade ustaša koje su pokušavale 
da ometu žetvu.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">U 
1. četi vođa moje patrole bio je Milošina Rodić Crni, kršan momak, nekadašnji 
miner na unskoj pruzi i učesnik unskog štrajka; još pre rata pripadao je 
naprednoj omladini. U četi je bio poznat kao hrabar borac. Po prirodi veseljak, 
uvek je bio oran za šalu i pesmu. U časovima odmora često bi nas 
razveseljavao svirkom na usnoj harmonici.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Patroliranje 
je bilo prilično naporno, ali Milošina nije znao za umor kada je bio na 
zadatku već bi nas često opominjao.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
De d'otvorite oči, nemoj da nam koji ustaša promakne, jer ćemo dobiti slabu 
karakteristiku od omladine.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Vreme 
je prolazilo u patroliranju i čarkama sa ustašama. Jednog dana došla nam je 
smena. Mi smo je upoznali sa situacijom na terenu, a Milošina je još dodao:<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Eto, to vam je sve! Sada je na vama hoćete li se vratiti živi ili ne. Ako 
poginete, poginućete bar siti, pa će vam biti manje žao.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Pošto 
je Milošina održao &quot;politički čas&quot; novoj patroli rastali smo se, a 
mi požurili da što pre stignemo do kuhinje jer smo već bili dobro izgladneli.</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Evo vam! I zaslužili ste — reče kuvar Gajo Tadić Gaca, mešajući velikom 
kutlačom po kazanu iz koga se dizao prijatan miris i napuni nam do vrha naše 
porcije &quot;talijanke&quot;.</span></p>
<p class="MsoNormal"><span lang="EN-GB">Posle dobrog ručka legli smo da malo 
odremamo. Milošina se nešto vrpoljio govoreći kako bi posle ovako dobrog ručka 
prijalo da se još i nešto slatko pojede. I dok smo mi jedan po jedan tonuli u 
san, Milošina se diže i ode.</span></p>
<p class="MsoNormal"><span lang="EN-GB">Bio sam u najdubljem snu kad osetih da 
me neko drmusa. Otvorih oči i videh Stevu Trikića Ćeću.</span></p>
<p class="MsoNormal"><span lang="EN-GB">— Diži se — reče Ćećo — da 
vidiš šta je uradio tvoj vođa patrole, tvoj Milošina. — Onako bunovan, 
upitno ga pogledah. — Eno, eno, visi — nastavlja Ćećo.</span></p>
<p class="MsoNormal"><span lang="DE" style="mso-ansi-language:DE">— Ma ko 
visi?<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Zar ne 
vidiš? Priđi bliže, još je vruć — i Ćećo me odvuče do jednog drveta 
gde je na grani, skrivena u lišću, visila Milošinova porcija puna pekmeza od 
šljiva koji se još pušio.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Ti meni: 
&quot;Visi, visi&quot;, pa pomislih da Milošina visi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Znaš šta 
— reče Ćećo. — Hajde da Milošini &quot;ohladimo&quot; pekmez kojim misli 
da se sam sladi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Posle kraćeg 
razmišljanja složio sam se sa Ćećinim predlogom, ali je bio problem kako 
Milošinu, koji je u blizini ležao u travi, odvojiti od njegovog pekmeza. Tog 
zadatka prihvatio se Vlado Zeljković koji nam se u međuvremenu pridružio.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Ajdemo 
kume Miloše — pozva ga Vlado — da vidiš šta sam pronašao.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Ded' rođo, 
da vidimo šta znaš — i Milošina pođe sa Vladom, koji ga povede ispod 
jednog podaljeg oraha.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Evo, ovaj 
se sav na vrhu okitio — reče Vlado, udarivši nogom u stablo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">—I da vidiš 
da nema ni vražijeg — odvrati mu Milošina zagledajući sa svih strana krošnju 
drveta.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Ima, ima, 
samo ti ne vidiš dobro. Jutros sam ja bio tu ali nisam imao vremena da se 
popnem. — Vlado kao začuđen obilazi oko oraha i zagledajući se u njegov vrh 
progunđa:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Ko li je 
to stigao da ih obere, brate Milošina. Jutros su još bile pune grane.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Milošina u 
ubeđenju da ga je Vlado stvarno pozvao na orahe, hteo je da mu se oduži i 
pozva ga da pođe sa njim da ga on počasti.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Sigurno se 
već ohladio—govorio je Milošina prilazeći porciji. Ali, kada je dohvatio 
skrivenu porciju, oseti da je lagana. Zavirivši u nju, vide da je prazna. Samo 
su se na njenom dnu još poznavali tragovi od kašika.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Milošina je 
držao praznu porciju u ruci i ispitivačkim pogledom gledao oko sebe, dok se u 
logoru na proplanku okruženom voćnjacima prolomio smeh. </span><span lang="EN-GB">Smejao 
se i Vlado. </span><span lang="DE" style="mso-ansi-language:DE">Shvativši da je 
nasamaren i da je ostao i bez oraha i bez pekmeza, okrenuo se prema nama i onako 
kroz zube promrsi:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Smejte se, 
smejte, ali čuvajte energiju, trebaće vam noćas za akciju na neprijatelja, a 
Milošinu više ne prevariste.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Posle toga, 
Milošina ponovo nabra šljiva, skuha novi pekmez i kada smo se skupili oko 
njega zadirkujući ga, on nas upozori da mu &quot;peta kolona&quot; više ne može 
podvaliti.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Petar BABIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_12.htm"><b>Prethodni dokument</b></a></TD>
<TD><a href="31_14.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

