<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 1</b><br> 

<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_208.htm"><b>Prethodni dokument</b></a></TD>
<TD><a href="4_14_1_210.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BR. 209</strong></p>
<p align="center"><strong>IZVEŠTAJ PORUČNIKA PREDRAGA RAKOVIĆA IZ PRVE 
POLOVINE DECEMBRA 1942. DRAŽI MIHAILOVlĆU O RADU ZA VREME LEGALIZACIJE OD 
DECEMBRA 1941. DO DECEMBRA 1942. GODINE1</strong></p>
<p align="center">IZVEŠTAJ</p>
<p>Posle održane sednice na Ravnoj Gori 30. novembra 1941. godine i prema 
dobivenim instrukcijama,2 noću između 30/31. krenuo sam sa odredom iz Koštunica 
gde sam bio na položaju, u srez Ljubićski, na svoj reon. Na dan 1. decembra 
osvanuo sam u Gor. Gorevnici.3 Toga dana 5 dobrovoljački odred4 iz Čačka uz 
pratnju 3 Nemačka aviona došao je do osn. škole u Gor. Gorevnici gde sam se 
sa njima sastao. Sa nape-renim puškama prišao sam ja sa jednom desetinom 
jednom vodu dobrovoljaca i kad su videli da neću da pucam na njih počeli smo 
prijateljski razgovor. Komandant 5. dobr. odreda kaplar, inače štuka p. 
pukovnik Marisav Petrović Postavio mi je pitanje ko sam, šta ovde radim i 
odakle idem. Odgovorio sam mu da imam odred od 200 ljudi sa 20 autom, oruđa što 
je zaista bilo istina.5 Rekao sam mu da sam odred pukovnika Draže i da sam 
prestraža njegovih odreda. Na pitanje koliko ima vojske Draža, odgovorio sam 
da ima oko 20.000 naoružanih vojnika. Tada se Marisav odvoio na stranu sa 
svojim štukama oficirima i nešto kratko konferisao, pa je zatim zamolio mene 
da sa svojim odredom pođem u pretres terena Gornje Gorevnice i čišćenje od 
komunista6 što sam i učinio. Imao sam koristi od ovoga, jer četnici pomešani 
sa dobrovoljcima, snabdeli su se od njih municiom, koje nisam imao vrlo malo, 
tako da sam pri rastanku mogao i borbu voditi sa njima. I još nešto, četnici 
su pričali dobrovoljcima, kako su vođene herojske borbe protiv Nemaca i 
komunista u ovom kraju,7 pod najtežim vremenskim prilikama iako se oskudevalo u 
odeći, hrani i municiji. To je imponovalo dobrovoljcima obučenim u toplo odelo 
dobro obuveni i sa municijom snabdeveni, za kojima je išla kuhinja vozeća, jer 
su se ovi ljudi, koji nisu svi Ljotićevci divili golim, bosim i izgladnelim četnicima.</p>
<p>Istog dana uveče po završenom pretresu terena, Marisav me je pozvao da pođem 
sa njim u Čačak i uredim odnos svog odreda prema Nemcima, jer on ima naređenje 
da razoružava i Dražine odrede kao i komunističke, jer se smatraju ilegalnim. 
Za vreme od nekoliko sati iz razgovora sa Marisavom zaključio sam da moram ići 
u Čačak i zaista urediti odnose sa Ljotićevcima i Nemcima. I 1. decembra uveče 
otišao sam u Ćačak sa Marisavom. U njegovoj kancelariji bio je pukovnik Mušicki8 
koji me je odmah napao sa mnogim pitanjima i ceo razgovor vodio se o tome da se 
Draža mora predati njima i sa njima sarađivati, našto sam im odgovarao da to 
Komandant neće uraditi, jer ima mnogo više vojske nego i Nedić, Ljotić i Pećanac, 
a uz to i sav narod. Za mene su odmah pripremili berberina da me obriju pošto 
sam bio zarastao u kosu i bradu, ali im se nisam dao. Za mene i moj odred 
Marisav je u mom prisustvu napisao izveštaj dobrovoljačkoj komandi da sam se 
ja sa odredom predao njima i stavio se pod njihovu komandu, a pre toga ni reči 
o tome nismo govorili. Pravio sam se manji od makova zrna, jer sam bio u 
njihovim rukama, a odred na terenu u Gor. Gorevnici, pa ako negodujem na ovo 
nisam ništa dobro napravio, a koliko ću ja biti pod njihovom komandom to će 
se videti iz kasnijeg mog rada.</p>
<p>Uglavnom to veče sam sa njima dogovorio se da ostanem na terenu sa svojim 
odredom radi čišćenja terena od komunista, što mi je u stvari i bio zadatak 
kad sam pošao na svoj teren sa Ravne Gore.</p>
<p>Od decembra pa do 1. aprila odred mi se stalno nalazio na terenu sreza Ljubićskog 
jačine 400 ljudi pod oružjem, ilegalan, vojnici nisu primali nikakvu pomoć ni 
materijalnu ni novčanu. Srezom sam gospodario ja sa svojim odredom, a ponekad 
su vršili pretres Nemci i Dobrovoljci.</p>
<p>Pred Marisavom sam se ugibao i previjao, ali sve to u četiri oka da ne 
primeti široka narodna masa, radi autoriteta. Marisav po prirodi svojoj glup 
seljak, a »našla se vila u čemu nije bila« te i on komandant, zelenaš koji 
se odmah polakomio za novac. Ukazao sam mu prstom na nekoliko čačanskih ćivti, 
Kir-janji, koje je lupio po kesi sa po nekoliko stotina hiljada dinara i time je 
sam sebi potkopao teren. Protiv njega i njegove pljačkaške bande počele su 
strahovite optužbe građana i tuženi su i kod Nemaca i na svima mestima u 
Beogradu gde se god moglo tužiti. Uspeh sam postigao, jer Marisav je sa svojim 
odredom postao predmet pažnje kao krivac i kod Nemaca i kod Nedića.</p>
<p>U početku još u decembru video sam jasno ovo: Ljoti-ćevci naslanjajuci se 
na Nemce imaju za cilj da najpre sa nama sarađuju dok se unište komunisti, pa 
posle pomoću Nemaca da likvidiraju i našu organizaciju i naše odrede. Uništenje 
komunista bilo je jpotrebno i meni i Nemcima i Ljoti-ćevcima, te smo se u ovom 
poslu složili i postali »saveznici«. Krajem februara 42. god. komunizam je 
uglavnom bio ugušen9 i sada sam došao ja na red sa svojim odredom da se 
likvidiram.</p>
<p>I&nbsp; zaista je Marisav uspeo da izdejstvuje naređenje od Nemaca da počne 
generalno čišćenje terena od linije: Zapadna Morava, Ćačak — Užička Požega 
prema Valjevu i na koga se god naiđe da se razoruža i u lager otera, mislim 
naoružanog. Za moj odred izričito je stajalo da se ima razoružati i samnom 
skupa internirati, jer sam bio ilegalan. Jer dok sam se ja borio kod Pranjana u 
novembru protiv komunista,10 dotle je vojvoda Jelički Mojsilović, Boža 
Javorac i Đura Smederevac, uhvatili već vezu sa Nedićem, legalizovali svoje 
odrede i primali platu za četnike. Taj teren za Nemce je bio potpuno čist. Ja 
sam bio prvi na nišanu. U to vreme sam dolazio kod Komandanta11 u okolinu Gor. 
Milanovca, gde sam se sa njim i sastao i sve mu referisao. Rekao mi je da radim 
kako me Bog uči i kako nađem za shodno. Odobrio mi je da mogu i odred 
legalizovati. Kad sam se vratio natrag za nekoliko dana Ne-mci su me uhapsili i 
sproveli u Beograd pravo u Gestapo. Tamo sam saslušavan 4 sata. Optužen sam 
kao Dražin čovek. Jedan major koji me je saslušavao bio je dosta korektan. 
Lagao sam sve oči početka do kraja. Mnogo mi je koristilo što sam pomalo znao 
nemački jezik, a preko tumača sam saslušavan, pa sam u moru onih pitanja ipak 
se mogao potsetiti šta sam ranije rekao, za vreme dok je onaj postavljao 
pitanje tumaču, pa kad mi je tumač prevodio već sam bio pripremio odgovor. 
Ipak onaj major na kraju vrteo je glavom i rekao je da nisam izgleda samo istinu 
govorio već da ima i laži dosta. To veče zatvorili su me u sobu hotel »Balkan« 
i imao sam udobnu hranu i smeštaj. Sa mnom je bio zatvoren major Korać12 i 
kapetan Glišić.13 Baš me je spasio to što sam sa njima bio zatvoren, jer 
Korać je već bio okružni načelnik, a Glišić legalan i ljubimac Nedićev, 
pa kad se Nedić zauzeo za njih to sam uz njih i ja pušten. Bili smo u apsu 
svega 2 dana i to u hotel »Balkanu«. Ovim sam opravdao i sebe i svoj odred, te 
sam izbegao hapšenje i razoružanje odreda.</p>
<p>Inače ja sam Nemce sve do 1. aprila otvoreno u oči lagao da sam neposredno 
pod komandom Nedićevom i ako u stvari nisam bio legalizovan i za mene Nedić 
nije ni znao. Ali sam ih u oči i ubedljivo lagao i oni nikad da se prisete pa 
da pitaju Nedića.</p>
<p>Kako sam već napred naveo Čačanske ćivte uz moju malu pomoć uspeli su da 
1. marta odjure Marisava iz Čačka. Preko Marisava ja sam ipak uspeo da se 
upoznam sa Nema-čkim komandantom Frikeom i čim je Marisav odlazio iz Ča-čka, 
preporučio je mene kod Frikea da je najbolje da ja primim Čačak posle njega, 
jer Marisav nije nikad mogao osetiti moj glavni zadatak. Njega sam bez po muke 
driblovao tako da je on misleo da nema većeg prijatelja od mene.</p>
<p>Na dan 1. marta primio sam komandu mesta u Čačku sa svojim odredom mada sam 
bio ilegalan. Frike u početku nikako me nije trpeo I njega sam ubedljivo uverio 
da sam legalan i da sam pod komandom Nedićevom, čime se zadovoljio. U početku 
drao se strašno na mene, jer čim je otišao Marisav iz Čačka sa svojim 
odredom, pop Bulić14 je odmah počeo optužbe protiv mene kao Dražinog čoveka 
pa često puta Frike me je pitao da li primam naređenje od Draže ili od Nedića. 
Odgovarao sam uvek kratko: Od Nedića. Na to Frike bi uzrujao se i dreknuo: »Ne 
od Nedića, nego od Draže«. Odgovorio sam još kraće: Da. Ceo mesec mart kao 
ilegalan držao sam se u Čačku i dalje bih tako ostao da ih vučem za nos, ali 
pop Bulić dovede oko lO.marta 6 dobrovoljački odred, kojim je komandovao rez. 
p. puk. Jeličić, ali samo bio figura odreda, a u stvari je komandovao pop Bulić. 
Ovom odredu i popu Buliću nikako nije konveniralo da ja i dalje ostanem u Čačku 
i to još znaju da sam ilegalan. Za ovo su angažovali i okružnog Načelnika 
Dikovića,15 okr. nač. okr. Kraljevačkog, koji je sada po zvaničnoj dužnosti 
otišao u Beograd i tužio me da je moj odred i ja Dražinovci i napao na Ceku 
Đorđevića kako je mogao dozvoliti da se odred ilegalni od 400 ljudi nalazi u 
sred Čačka, a to čeka da ne zna, jer čeka je vodio evidenciju o svim oružanim 
odredima bez obzira kome oni pripadali, mislim na Srpske.</p>
<p>Naravno u ovoj okolnosti morao sam krajem marta da odem u Beograd i 7 dana 
sam svakog dana bio priman kod Ceke Đorđevića, Masalovića i kod Nedića tri 
puta. Ceka je vrištao na mene. I ja sam bio u onom spisku kao Dražinov čovek, 
koji je izašao u »Vremenu« u aprilu. I sam se danas čudim kako sam ih sve 
muntao i uspeo da legalizujem odred jačine 150 ljudi pod mojom komandom. 
Dodeljena mi je teritorija srez: Ljubićski sa sedištem u Čačku. Sada je 
Diković bio ogorčen na mene što sam legalizovan i zajedno sa Buli-ćem i 6 
odredom poveo ogorčenu borbu protiv mene putem optužbi. To je tako trajalo 
gotovo ceo april mesec. Gotovo svakog dana nemački komandant p.puk. Frike zvao 
me u komandu, uvek je našao neku sitnicu i strašno se drao na mene. Morao sam 
sve to da podnesem, jer sam video udružene Ne-mce i Ljotićevce protiv naše 
organizacije i sada sam kroio plan kako da zamutim vodu između Ljotićevaca u 
Čačku i Nemaca, jer to mi je bio jedini spas da se održim. I u tome sam 
uspeo. Možda je čudnovato što sam se toliko borio da ostanem u Čačku kao 
legalan. Možda bi se posumnjalo da sam postao zagrejani pristalica Nemaca ili 
Nedića! Ne.! Video sam da je Čačak po svom položaju najvažniji grad u 
dolini Zapadne Morave i ko drži Cačak u svojim rukama ima čitavu situaciju 
cele Čačanske okoline, nekoliko srezova u svojim rukama. I radi toga pop Bulić 
je hteo po cenu života da me izjuri iz Čačka te da Ljotićevci njime 
zavladaju. Frike zaista dobar vojnik, razumeo je pre mene kao vojnika nego ove 
druge koji su bili samo političari. I dok su oni mene neprestano tužili i sa 
Frikeom razgovarali samo o Ljotićevoj pobedi i novom poretku u Srbiji u novom 
uređenju Evrope, ja sam se sam uvek brinuo kako će mo održati red, kako će 
mo se izboriti sa onima koji su u šumi, neprestano sam šumske16 napadao i 
govorio sam da su Srbi oni bi došli kao što sam ja došao u grad da se bore za 
jednu zajedničku stvar srpsku. Naravno ovo je godilo Frikeu i počeo me je 
ceniti. Ponekad me je pitao za mišljenje o mojim protivnicima, Dikoviću, Buliću 
i 6. dobrovoljačkom odredu. Ja sam ih prosto okivao u zvezde, mada sam znao da 
me oni tuže. Nemac Frike naivčina, ograničen, verovao je na osnovi ovoga da 
,sve što govorim zaista je istina jer mi je jednom stavio do znanja da me ovi 
optužuju. Ali ja sam ovo nastavio i dalje te sam tako svoj položaj učvrstio 
kod Frikea. Počele su optužbe protiv mene i kod Ne-mačke divizije u Kraljevu 
i kod Gestapoa i S.S. komande Ne-mačke u Beogradu, ali najedared Frike se 
pojavljuje kao moj branioc pred ovim komandama, jer ga strašno ljutilo zašto 
pe neko drugi meša u njegove stvari. Kad su ovi moji protivnici videli da mi sa 
optužbama ne mogu ništa, pristupili su realnijim merama. Okr. Nač. Diković 
na veliki četvrtak je došao u Čačak, napio se kao svinja, održao 
konferenciju sa Bulićem i 6 dobr. odredom i rešili da noću između velikog četvrtka 
i petka smene sve civilne vlasti u Čačku pa u petak veliki da razoružaju 
mene. Kad površe ta posla u Čačku onda će to isto uraditi odmah sledeće noći 
u Kraljevu i to isto trebalo je da se odigra tih dana u celom Beogradskom Nedićevom 
pašaluku.</p>
<p>U 5 sati uveče 2. aprila ove godine, Diković je postroio odred 6 dobrovoljački 
i sa oficirima istog odreda na čelu došao je kod sreskog načelnika sreza 
Trnavskog, prosto ga izjurio napolje u roku od 2 minuta i na njegovo mesto 
postavio jednog štuka kapetana iz 6. dobr. odreda. Zatim je sa odredom u istom 
poretku otišao do prestojništva policije pa je i njega na isti način izgrdio, 
iz kancelarije izbacio i na njegovo mesto za prestojnika postavio takođe jednog 
štuka kapetana iz istog odreda. Grad je bio u velikom uzbuđenju. Očekivalo se 
šta ću ja reći. Ja sam dohvatio telefon i izvestio Ceku Đorđevića o svemu 
tome. Ceka mi rekao da ga pozovem na telefon. Našao sam ga u jednoj kafani i 
izvestio ga o tome. Bio je u velikom društvu, sve Ljotićevaca ispijao čokanj 
za čokanjom i bio preterano pijan. Izvestio sam ga da ga zove Ceka na telefon. 
A on da bi ispao laf u društvu, jer je bilo tu i civila, oterao je Ceku u p.m. 
i još nekoliko pogrdnih reči uputio mu. Ja sam po vojnički odgovorio samo 
razumem i otrčao na telefon i o tome izvestio odmah Ceku. Sad je Ceka zagrmeo, 
koji sebe smatra »glavno komandujućim« nad oružanim odredima u Srbiji, pa je 
preko Upravnog Nemačkog štaba zagrmeo i Nemačka komanda u Čačku dobila je 
naređenje da ga odmah uhapsi. U tom vremenu on je ipak došao na telefon u poštu 
i počeo se pregoniti sa Cekom najedared je tresnuo slušalicu. Pometnja je bila 
stvorena. Nem'ci su odmah dočepali Dikovića. Bulić je uhvatio telefon pozvao 
Ljotića i o svemu telefonirao tu istu noć u nekoliko mahova govoreći da nema 
ništa od toga. Sad sam ja imao uza sebe prestojnika policije i sreskog načelnika 
koji su samnom zajedno poveli borbu preko telefona protiv Dikovića. Uključivao 
sam se na telefon i svaki Bulićev razgovor i oficira 6 dobr. odreda slušao sam 
pa sve ono što bi ovi razgovarali sa Ljotićem a što negoduje Ceki i Aćimoviću 
izveštavao sam čim ovi završe razgovor sa Beogradom, odmah Čeku i Aćimovića. 
To isto su činili i smenjeni sreski načelnik i prestojnik policije. Sad je 
nastala svađa u Beogradu između Ceke Đordevića i Aćimovića sa jedne strane 
i Ljotića sa druge strane. Uglavnom sa sreskim načelnikom Kolarevićem i 
prestojnikom policije Stamenkom Dimitrijevi-ćem i pomoću osoblja na pošti u 
Čačku, zamrsio sam im sve te stvari da su ih oni u Beogradu nekoliko meseci 
raspravljali pred Nemcima kriveći jedni druge.</p>
<p>Rezultat ovoga: Diković uhapšen i smenjen sa položaja okružnog načelnika 
u Kraljevu a kasnije i izjuren sa ove teritorije. Šesti dobrovoljački odred 
odjuren je u Arilje, a moj položaj kod Nem. kom. u Čačku je mnogo ojačao. Više 
dobrovoljačka reč kod Frikea nije važila, pa i onda kada me je Bulić sa 
jasnim dokazima tužio Nemcima da sam primio nekog kurira ili da sam se sastao 
sa g. p. puk. Pavlovićem,17 g. maj. Vasićem18 ili da sam stoprocentni Dražinovac. 
Kada je raspop Bulić video da mi ne može ništa u Nemačkoj komandi u Čačku 
počeo je optužbe protiv mene i p.puk. Frikea kod Nemaca u Beogradu i Kraljevu, 
kod viših nemačkih komandi. To je Frike doznao i sad je on njega pojurio. Bulić 
je imao savršenu obaveštajnu službu o mestu boravka komandantovom na svakom 
mestu i tačno i na vreme je podnosio izveštaje o tome diviziji Nemačkoj u 
Kraljevu, ali sve je to dolazilo u ruke Frikeu na postupak. Frike sada Buliću 
nije ništa vero-vao, već je uvek pitao mene za mišljenje da li je to moguće, 
što sam svakako davao »mudre« savete i »korisne« za njih.</p>
<p>Posle 6 dobr. odreda u Čačak je došao 3 dobr. odred, ali se u Čačku zadržao 
svega 15 dana i Frike ga je odjurio, jer je zbog Bulića omrznuo sve 
dobrovoljce. Kada je odjuren 3 dobrovoljački odred Bulić nada još veću dreku 
i optuži celu Beogradsku vladu da je naklonjena Draži, jer je misleo da Nedić 
neda da se dobrovoljci skrase u Čačku i da Nedić mene podržava, kao Dražinog 
čoveka. Na to Nedić pošalje 7 dobrovoljački odred i to ne u Čačak već u 
Preljinu kod Čačka pod komandom štuka kapetana Nikića,19 zloglasnog koji je 
u prošloj godini prvi obukao uniformu i prvi formirao Ljotićev odred i pošao 
u borbu protiv komunista u okolini Beograda. Ali Nedić je sad mene sa odredom 
prebacio u Mionicu da bi jednom prestale te optužbe i da se njemu ne bi 
prebacivalo kako on mene podržava u Čačku kao Dražinog čoveka i moj odred 
kao Dražinov. Baš tih dana kada sam morao krenuti sa odredom, došao je u Čačak 
Turner20 sa Aćimovićem u neku inspekciju. Čitav grad Ćačak a naročito ćivte 
došli su kod Aći-movića da mole da me zadrži u Čačku pošto poto. Zašto? 
Zato što, odmah posle 5 dobrovoljačkog odreda koji je sa Marisa-vom opljačkao 
Čačak gore nego partizani, došao sam ja, koji ne samo da nisam ništa nasilno 
uzeo, nego nisam hteo ni nikakvu pomoć ili poklon primiti koje su mi zaista 
neki Čačani nudili misleći time da me potkupe za svoje zelenaške interese.</p>
<p>Ali Aćimović je i meni i njima odgovorio da je sada to nemoguće učiniti i 
da ja moram otići, pa će me kasnije vratiti. Sada je Frike koji je imao dosta 
simpatija prema meni kao prema vojniku uhvatio Turnera prestavio me Turneru u 
Ne-mačkom oficirskom domu i izneo sve. najlepše o meni, i da sam mu ja 
neophodno potreban i najbolja garancija za održavanje reda i mira u Čačku i 
okolini, jer narod mene ceni i sluša. Doktor Turner je u mom prisustvu rekao 
Frikeu da ne idem za Mionicu, već da ću da ostanem i dalje u Čačku. I zaista 
posle nekoliko dana došla je depeša od Nedića da i dalje ostanem u Čačku.</p>
<p>Pop Bulić i Ljotićevci su bili ogorčeni ovim slučajem samnom.</p>
<p>Ali sada je došao u okolinu Čačka kapetan Nikić sa 7 dobr. odredom, koji 
je dobio pismo lično od Nedića i Masalo-vića u kome se obraćaju kap. Nikiću 
kao svom prijatelju, daju mu punu vlast i ovlašćenje za čišćenje terena na 
liniji: Pruga Čačak — Babajić — Ljig i pruga Čačak — Požega, sa 
zadatkom da rasčisti sa Dražinim ljudima i njegovim pristalicama i kuririma na 
ovom terenu na način kako zna, a ovi će mu pružiti punu podršku za izvršenje 
ovog zadatka u svakom pogledu. Nikić polaskan ovim pismom od Nedića i Masalovića 
mislio je u najmanju ruku da je treći čovek u Srbiji i zaista je počeo punom 
parom da goni kurire i nekoliko ih je pohvatao. Ali je samo bio nesposoban prema 
meni, jer dobio je informacije da ja odlično stojim kod Frikea, a da bi postao 
i veliki Nemački čovek uhvatio se za mene misleći da će to moći da postigne 
pomoću mene. I tako svaku akciju koju je preduzeo i koju je hteo preduzeti ja 
sam mu pokvario bilo lično ili zajedno sa Frikeom, jer je misleo da sam ja 
zaista veliki pristalica Nemaca. Ipak uvideo je brzo da mu ja kvarim račune i 
mrsim konce i da neće moći da opravda nade Nedićeve, to je i on zajedno sa 
raspopom Bulićem počeo da me optužuje i u Beogradu i u Kraljevu i kod Nemaca 
i kod Nedića i kod Ljotića.</p>
<p>Frikeu se počelo prebacivati da šuruje sa četnicima a naročito samnom, 
jer nigde nije hteo ići dok mene ne pozove. Im'ali su dovoljno materijala da me 
urnišu, jer naši kuriri su prosto defilovali od decembra 1941. g. pa na ovamo 
kroz moj štab i u 'Ljubicu a posle i u Čačku.</p>
<p>Moralo se preći na radikalnije mere. Ispade zgodna prilika. Nikić sa svojim 
automobilom, sa popom Bulićem i još četiri zadrta Ljotićevca vojnika, 
agenta, nitkova, otišao je u Bajinu Baštu. Pri povratku sačekan je u Ovčarsko-kablarskoj 
klisuri, gde su pokošeni. Samo u autu nije bio Bulić već samo Nikić i 
vojnici nesrbi. Likvidacija njihova dovela je do zate-gnutosti između četnika 
i dobrovoljaca otvoreno, a naročito posle govora koji je održao pop Bulić pri 
sahrani izginulih dobrovoljaca, u kome je nazvao četnike da su zaplotnjaci, 
zakulisni ljudi, da su se samo uvili nacionalnim velom, da su sluge Moskve i 
Londona, da su klečali pred dobrovoljcima u decembru 1941. g. za oproštaj života, 
a sada skidaju glave tim svojim spasiocima.</p>
<p>Zbog ovog govora ja sam kategorički zahtevao i od Fri-kea i od Nedića da ga 
mora ukloniti iz Čačka ili ću ja u šumu sa svojim odredom. I zaista Frike ga 
je uhapsio, sproveo u Beograd gde je Bulić bio 18 dana u tamnici u Gestapou.</p>
<p>Kada je pušten počeo je ponova strahovite optužbe protiv mene. U to vreme 
ubijen je i kapetan Vučko Ignjatović. Organizator ovog atentata je Bulić lično, 
jer sam slušao razgovor njegov sa Ljotićem u kome on preko telefona otvoreno 
priznaje i da je Bulić još prošle godine u Požeški odred ubacio potporučnika 
Đurića, kao svog eksponenta, pa je ovaj vrbovao ostale ubice i u tom 
telefonskom razgovoru molio da se Đurić pušti što je i učinjeno. Svega 
posle pola sata ovog razgovora telefonskog sa Ljotićem, pao je ovaj nitkov.</p>
<p>Da bi ga Ljotić osvetio on je čak u Nemačku poslao jednu grupu svojih 
satelita gde su se obučili atentatorskim poslovima i samozvanog poručnika Dinića 
sa dve trojke od te grupe poslao je u Čačak kod mene, ali se i taj Dinić 
proveo kao onaj koga je on hteo osvetiti, a to je Bulić.</p>
<p>Po nestanku Bulića, malo se odahnulo. Ostali su neki njegovi pacovi ali je 
sve to umrlo i nisu se osećali živi više-</p>
<p>Ovo je uglavnom rad i borba moja protiv Ljotićevaca u ovoj godini sa kojima 
je mnogo teže bilo voditi borbu nego protiv komunista, jer su ovi imali Nemce 
uza sebe.</p>
<p>U ovom poslu moji odlični saradnici por. Radiša Čeko-vić moj pomoćnik, 
potporučnik Cvenk, moj ađutant i oficir za vezu sa Nemačkom komandom Slovenac 
po poreklu koji zna odlično Nemački, potporučnik Lazarević,21 koji je vodio 
se u odredu legalizovanom, a u stvari radio samo na ovim našim ilegalnim 
poslovima22 i ostali oficiri i podoficiri koji su izvršavali potpuno moja naređenja. 
Inače sam sve ovo ne bih mogao izvoditi niti bih stigao. Od drugih ljudi van 
odreda bio je moj odličan saradnik četnik Ćeda Vujović iz sreza Dra-gačevskog, 
koji je pohvatao veze sa jednim vrlo važnim agentom Nemačkim, a koji nam je 
dao dragocene podatke o svemu koliko interesuje našu stvar.</p>
<p>Pored ovih svih poslova, uspeo sam da slomim nar. vodn. Mojsilovića, koji je 
bio veliko zlo u Jelici. Stvar se odigrala ovako: Dača23 je od g. p. puk. 
Pavlovića dobio naređenje da likvidira Mojsilovića i za ovaj zadatak ja sam 
mu dao moje ljude i autom, oruđa. Lično je Dača rukovodio ovim poslovima i u 
9,30 časova pre podne na ostojanju od 5 metara ne vidi da je to Mojsilović već 
ubije 3 čoveka, Mojsilovićeve pratioce ni krive ni dužne. Mojsilović je na 
ovo ogorčen bio i pozove Nemce da likvidira Daču i sačini spisak najboljih naših 
ljudi kod kojih je Komandant bio i koji su po odlasku komandanta bili najbolji 
ljudi Dačini. Frike pozove i mene da ovu stvar raspravimo. Sreća je što sam 
pošao. U Guči je napao mene pred p.puk. Frikeom da sam i ja saučesnik u ovim 
ubistvima jer sam dao i ljude i automatska oruđa. Tačno je bio obavešten jer 
Dača misli ako je u šumi da ne mora ništa da krije i ne obazire se na druge 
koji se nalaze u kandžama Nemaca a pomažu njegovu stvar — Dačinu. Video sam 
da se sa njim drukče ne može, već samo da se likvidira pomoću Nemaca, pa sam 
otpočeo paljbu protiv njega i natovario sam mu da je on ubio sve četnike jer 
jedan od ubijenih je pomoćnik blagajnika, pa je Mojsilović naveo da je imao 
ovaj kod sebe 500.000 din., a ja sam preokrenuo stvar da on je samo time hteo da 
pokrije svoj deficit, jer smo utvrdili na terenu da je on plaćao aktivnim četnicima 
najviše do 800 din. mesečno umesto 1.800 din.</p>
<p>Dalje nije uopšte bio agilan u gonjenju Dače i njegovih ljudi što znači 
da je u dogovoru sa Dačom ubio one četnike radi novca — deficita, a u stvari 
on sa Dačom održava vezu Zatim se za vreme potera za Dačom koje je Frike 
preduzeo nije pokazao agilan. Tih dana poslao je jednu depešu Zvonku24 na r.s. 
za Komandanta u kojoj me je optužio da sara-đujem sa Nemcima i da sam Nemački 
čovek, a on je Dražin i ne može da goni Daču. Ovu depešu mi je predao 
Zvonko i posle nekoliko dana kad je već bio uhapšen, ja sam predao ovu depešu 
Nemcima, te je tako stigao »Složni brat«25 Miloje Moj-silović u Nirberg.</p>
<p>Inače celog vremena primani su kuriri za g. p. puk. Pa-vlovića, g. maj. 
Vasića i druge naše ljude otpravljeno sve na svoje mesto. Na terenu sreza 
boravili su najveći deo vremena naši ljudi, jer kada su bile potere po drugim 
srezovima, dotle je u srezu ljubićskom uvek bio mir i red i nikakvih potera 
nije bilo.</p>
<p>Obzirom na prednje ja i moji oficiri nikako se nismo bili uležerili i ako 
smo bili legalizovani, jer smo obavljali sve poslove kao ilegalni, prihvatali 
sve naše ljude i upućivali ih kuda treba, inače bi možda pali neprijatelju u 
ruke. Sve se ovo obavljalo sa izvesnim rizikom. Na jednoj strani smo otpravljali 
u potpunosti naše poslove i još pomagali susedima u mnogome koji bi inače teže 
opstojali bez nas. Držali smo situaciju Čačka i okoline i sprečili smo svaku 
drugu organizaciju, kao: Pećančevu, Ljotićevu i komunističku, mada je bilo 
velikih pokušaja sa strane svih ovih organizacija da se plasiraju u ovom kraju. 
Mnogi koji bi posrnuli i klonuli duhom, oslonili su se na nas, od nas tražili 
zaštite najpravednije i savete. Ovi su znali šta radim ja i moji oficiri, samo 
nisu imali dovoljno moći i kuraži da me slome.</p>
<p>Sve stvari u ovom izveštaju iznele su ukratko. Ima masa stvari koje nisu 
mogle biti unete jer nije mesto sada da se sve iznosi.</p>
<p>Svaki dan od 1. decembra prošle godine pa do danas prestavlja izvestan 
interesantan momenat u našem radu.</p>
<p align="center">Izvestilac</p>
<p align="center">Predrag M. Raković</p>
<p align="center">&nbsp;</p>
<p align="center">Frike</p>
<p align="center">Odličan rad Dati</p>
<p align="center">čika Vasi26</p>
<p>1&nbsp; Original (pisan na mašini, ćirilicom) u Arhivu VII, Ča, k. 127, 
reg. br. 1/3 (S-X-ll). Dokumenat je, najverovatnije, pisan u prvoj polovini 
decembra 1942.</p>
<p>2&nbsp; &nbsp;Instrukcije su se odnosile na legalizovanje četničkih 
jedinica kod okupatora u okviru kvislinških vojnih formacija u Srbiji (vidi 
dok. br. 33. i Stenografske beleške, str. 67—71, 129—131).</p>
<p>3&nbsp; Na karti 1:100.000: Gornja Gorijevica.</p>
<p>4&nbsp; Jedan od dobrovoljačikih odreda koje je formirao Dimitrije Ljo-tić 
(vidi dok. br. 5, nap. 6).</p>
<p>5 Reč je o Ljubičkom četničkom odredu.</p>
<p>6 Radi se o dejstvima nemačke 113. pešadijske divizije i Šumadij-skog 
dobrovoljačkog korpusa protiv grupe boraca Čačanskog NOPO, de-lova šumadijskih 
NOPO i pripadnika i simpatizera NOP-a. Opširnije o tome, vidi Zbornik NOR-a, 
tom I, knj. 1, dok. br. 298.</p>
<p>7&nbsp; i 10 Samo su neke četničke jedinice sa područja Čačka oktobra 
1941. učestvovale u borbama protiv Nemaca, i to zajedno sa partizanskim 
jedinicama u oslobođenju Čačka i G. Milanovca i u blokadi Kraljeva (vidi dok. 
br. 8, nap. 7 i dotk. br. 9, nap. 2 i 3). Ta saraidnja je kratko trajala: već 
1/2. novembra četnici su napali partizane u Užicu (vidi dok. br. 13—18) a 7. 
novembra i u Čačku (vidi doik. br. 20—26).</p>
<p>8&nbsp; Kosta</p>
<p>9 Izolovani i svakodnevno napadani od nemačkih, Nedićevih, Ljo-tićevih i 
četničkih jedinica Draže Mihailovića, partizanski odredi u zapadnoj Srbiji i 
šumadiji našli su se, početkom 1942, u veoma teškom položaju. U takvoj 
situaciji održano je, sredinom, februara, .u selu Po-ćuti (kod Valjeva) 
savetavanje partizanskih vojnih i političkih rukovodilaca iz zapadne Srbije i 
Šumadije na kome je odlučeno da partizanski odredi dejstvuju u svom kraju 
samostalno. Nepovezane partizanske odrede nadmoćniji neprijatelj je do kraja 
marta uspeo razbiti, osim Va-ljevskog NOP odreda kome je uspelo da se sa jednom 
četom, (početkom marta, prebaci u istočnu Bosnu. Opširnije, vidi Oslobodilački 
rat, knj. 1, str. 220—222.</p>
<p>11&nbsp; Odnosi se na Dražu Mihailovića.</p>
<p>12 Manojlo, tada okružni načelnik u Užicu, uhapšen je 6. decembra</p>
<p>13 Miloš.</p>
<p>14 Dragutin, pre rata profesor veronauke u Čačku.</p>
<p>15 Milija.</p>
<p>16 Tako su nazivane Dražine jedinice koje nisu bile i formalno legalizovane.</p>
<p>17&nbsp; Dragoslav.</p>
<p>18&nbsp; Dragiša.</p>
<p>19&nbsp; Budimir Buda.</p>
<p>20 Harold, šef Upravnog štaba opunomoćenog komandanta u Srbiji od aprila 
1941. do 9. novembra 1942.</p>
<p>21&nbsp; Dušan.</p>
<p>22&nbsp;&nbsp; Reč je o radu na formiranju 2. ravnogorskog korpusa (ljubički 
trnavski i žički srez). Od formiranja (oktobra 1942) do decembra 1944. njegov 
komandant je bio Predrag Raković Postojao je i 1 ravnogorski korpus (takovski i 
dragačevski srez).</p>
<p>23 Dušan Simović Dača.</p>
<p>24&nbsp; Vučković Zvonimir, poručnik, komandant 1. ravnogorskog korpusa.</p>
<p>25&nbsp; &nbsp;Novembra 1942 Miloje Mojsilović, komandant Jeličkog četničkog 
odreda, Božidar Ćosović i Đuro Smederevac sa svojim grupama i Mašan Đurović, 
komandant Ibarskog četničkog odreda, formirali su odred »Složna braća« za 
borbu protiv pripadnika NOP-a.</p>
<p>26 Dopisao Draža Mihailović crvenom olovkom i podvukao, na poleđini.</p>
<p>
<br>
<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_208.htm"><b>Prethodni dokument</b></a></TD>
<TD><a href="4_14_1_210.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
