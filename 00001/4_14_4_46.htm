<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_45.htm"><b>Prethodni dokument</b></a></TD>
<TD><a href="4_14_4_47.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ OFICIRA OBAVESTAJNOG ODELJENJA ŠTABA DRAŽE 
MIHAILOVIĆA OD 29. AVGUSTA 1944. NAČELNIKU ODELJENJA O OBUSTAVLJANJU RAZORUŽANJA 
BUGARSKIH JEDINICA OD STRANE ČETNIKA U REJONU UŽIČKE POŽEGE1</strong></p>
<p align="center">NAČELNIKU OBAVESTAJNOG ODELJENJA PRI V.K.</p>
<p>Položaj</p>
<p>Prema naređenju Načelnika štaba Vrhovne komande, ja sam bio određen da 
odnesem i predam naređenje kapetanu g. Kolareviću2 da obustavi razoružanje 
Bugara. Na put sam pošao 27 ov. m. U Glumac sam stigao 28 ov. m. u 0.15 časova. 
Iz Glumca sam preko telefona uhvatio vezu sa Požegom i tražio da se kod Bugara 
izdejstvuje da prođem kroz varoš radi odnošenja naređenja g. Kolareviću. 
Nisu mi mogli izdejstvovati prolaz te sam bio primoran da to naređenje predam 
jednom od vojnika iz Glumca, redovu Milanu Jotiću, koji je naređenje odneo g. 
Kolareviću. — Posle toga, za pola časa dobio sam poziv iz Požege da krenem 
u Požegu radi sastanka sa nekim Bugarskim oficirem. Otišao sam. Kada sam 
stigao na požešku pijacu, primetio sam pokret bugarske vojske. Bugarski 
vojnici koji su me pratili kroz njihove zasede, naredili su te sam zaustavio 
kola. Tu sam našao Bugarskog đenerala Simov-a.3 Tada mi je rekao da je idući 
iz Užica bio malo napadnut od naših ljudi, ali da su odmah pobegli.</p>
<p>S njim sam se rastao i krenuo natrag u pravcu štaba našeg. Kad sam bio u 
Glumcu — na povratku — hitno su me tražili u Požegu da se vratim. Odmah 
sam se vratio i odveli su me kod đenerala g. Simov-a tada mi je rekao, da su na 
njegove vojnike naši napali, razoružali ih i zaustavili voz da dalje ne može 
da ide. Zamolio me je da odmah odem i nađem našega oficira koji je njegove 
ljude razoružao i da mu u ime Cičino naredim da sve oduzete stvari, kao i oružje 
vrati i voz propusti da krene. Poslušao sam ga, jer mi je bilo poznato Cičino 
naređenje.</p>
<p>Idući uz put prema Sevojni, naišao sam na ovakav prizor:</p>
<p>1)&nbsp; seljaci su na tovarnim konjima, kolima i svojim leđima nosili, brašno, 
municiju, odelo i dr. stvari.</p>
<p>2)&nbsp; na samom mestu događaja bugarski vojnici su bili pokraj pruge bosi 
i u vešu sa šinjelima,</p>
<p>3)&nbsp; vagoni su bili potpuno prazni, izuzev vagona u kojima su gonjeni leševi 
bugarskih vojnika, koji su pre nekoliko dana izginuli u borbama protiv 
komunista,</p>
<p>4)&nbsp; kod voza sam našao svega naša dva vojnika, koji nisu umeli da mi 
objasne gde se nalazi g. Kolarević, kao i šta oni čuvaju i tu čekaju,</p>
<p>5)&nbsp; obaveštenja sam dobio da je g. Kolarević ovo razoružanje izvršio 
na intervenciju feldžandarmerije iz Užica.</p>
<p>Po povratku kada sam bio u Glumcu naišao sam na iz-vesne ostatke rudničke 
brigade, koji su mi rekli da su po naređenju g. Kolarevića razoružali Bugare, 
ali da ih je [u] tome poslu do kraja, omeo komunistički napad, te su se oni 
povukli. Neznaju gde je g. Kolarević.</p>
<p>Njih nisu napali komunisti, jer ih tamo uopšte i nema. Stvar je bila ovakva: 
na njih su iz daljine pripucali vojnici zlatiborske brigade, a opet po naređenju 
g. Kolarevića, da bi celu stvar prestavio drugojačije radi skidanja 
odgovornosti sa sebe.</p>
<p align="center">29. VIII 1944 Položaj</p>
<p align="center">Ordonans-oficir, Kap. .. .4</p>
<p>1&nbsp; Original (pisan na mašini, ćirilicom) u Arhivu VII, Ča, k. 18, 
reg. br. 34/7 (VK-X-79a).</p>
<p>2&nbsp; Milomir.</p>
<p>3&nbsp; Simeun.</p>
<p>4 Potpis nečitak.</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_45.htm"><b>Prethodni dokument</b></a></TD>
<TD><a href="4_14_4_47.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
