<html>

<head>
<meta http-equiv="Content-Type" content="text/html; charset=utf-8">
<title>PERO KOLUNDZIJA: KO JE RADOVAN KARADZIC</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PERO KOLUNDŽIJA: KO JE RADOVAN KARADŽIĆ</b><br>       

<p class=BELITASTER>
<table width="100%">
<tr>
<td vAlign=Top>
<b>GLAVA I</b>
<br><b>Životni put do formiranja stranke SDS</b>
<br><br>Radovan Karadžić potiče iz plemena Karadžića iz Crne Gore, iz kojeg je bio i Vuk Karadžić. Jedna loza ovog plemena iz kojeg neposredno potiče i Radovan žive u selu Drobnjacima poznati pod nadimkom Ogrebotine.
<br><br>O njegovim precima se zna da su bili neobuzdanog karaktera. Radovanov deda, u doba Crne Gore, zajedno sa svojim bratom - ubili su Minu Paraušića i opljačkali ga. Obadva su zbog toga bili suđeni. Brat Radovanovog dede je strel-jan, a deda osuđen na zatvor, iz koga je pobegao posle kapitulacije Crne Gore -1916. godine. Otac Vuko robijao je u Zenici zbog silovanja maloletne rođake (»Vreme«, 17. I 1997. god.). U rasulu prilikom kapitulacije stare Jugoslavije 1941. godine pobegao je iz zatvora. U toku rata bio je u četnicima i saradnik italijanskog okupatora. U avgustu 1942. godine saznao je da se u selu Godijelji u opštini Šavnik, u kući Radovana Pejanovića, krije bolesni partizan (koji je ostao posle povlačenja partizana iz Crne Gore), ilegalac, španski borac - Vojin Popović.
<br><br>Radovanov otac Vuko odmah je o tome obavestio četničog komandanta mesta Miloša Baševića a ovaj poslao Vuka Karadžića sa još nekoliko četnika da pretre­su kuću Radovana Pejanovića i pronađu ilegalca Vojina Popovića. Našli su ga sakrivenog u senu u štali i poveli zajedno sa Vojom i Radovana Pejanovića u kolašinski zatvor. Popovića su osudili na smrt i streljali, a Radovana Pejanovića takođe su osudili na smrt i vratili su ga da se presuda izvrši u njegovom selu, u prisustvu svih seljana iz Godijelja i okoline. Komandant četničke jedinice koja je streljala Radovana Pejanovića bio je neki Poleksić i u toj jedinici za streljanje bio je i Radovanov otac Vuko. Partizani su 1944. godine uhvatili Vuka, osudili na smrt i streljali ga. Ostao je u životu bio samo ranjen. Kad su partizani saznali da je Vuko ostao živ, uspeli su da ga uhvate, ali ga nisu ponovo streljali jer po nekom nepisanom crnogorskom običajnom pravu ko sa vešala i strelišta ostane živ smrt­na kazna mu se oprašta. Čak je lečen u šavničkoj bolnici. Posle rata je suđen i odležao četiri godine u zatvoru.
<br><br>Radovan Karadžić je rođen poslije rata 1945. godine. Na školovanje je otišao vrlo rano u Sarajevo gde se upisao u srednju medicinsku školu, a potom na Medicinski fakultet gde je studirao medicinu, a po završetku studija specijalizirao je psihijatriju. On se rano, još u srednjoj medicinskoj školi pročuo kao pesnik. Kasnije u onoj nacionalističoj euforiji njegove pesme ući će i u dečije čitanke.
<br><br>Svoju knjigu pjesama »Ludo koplje« objavio je za vreme studija 1968. godine. Faksimil na naslovnoj strani ove knjige gde piše crno na belom: »Cenjeni i voljeni Tito, bio bih beskrajno srećan kada bih znao da ste ovu moju prvu knjižicu imali u rukama - s poštovanjem, Vaš Radovan Karadžić«- Sarajevo, Sutjeska 2-20. 11. 1968. godine.
<br><br>Oženio se iz stare poznate - ugledne građanske porodice iz Sarajeva Ljiljanom Zelen. Kad je Karadžić postao šef države ona je imenovana za predsednicu Crvenog krsta Republike Srpske. Inače, u zdravstvu je radio kao lekar psihijatar i nekoliko meseci proveo je na specijalizaciji u Americi.
<br><br>O njegovoj kćerci iznijeću samo ono što sam zapisao u svom dnevniku 16. novembra 1992. godine: »Vreme« (9. novembar) piše da je Sonja Karadžić nazvala Beograd »odvratnim mirnodopskim gradom«, »da je vreme da se u Bosni i Hercegovini vrate svi Srbi, Hrvati i Muslimani kako bi završili posao« i da u »odvratnom« Beogradu odseda u hotelu »Interkontinental« gde je dnevni boravak po ceni od 140 dolara. U »Borbi« (14. i 15. novembar) govori o tome »kako voli Sarajevo i tu raju«, »i ne mrzi nikog od Muslimana«, »da je jako razočarana Beogradom i naglašenim slobodarstvom prestonice moje matice«, i hvali se »da jako dobro sarađuje sa šešeljovcima i belim orlovima Mirka Jovića«. Kasnije je ona otišla na Pale za vrhovnog kontrolora medija.
<br><br>Po tvrđenju jednog od glavnih šefova kompanije »Energoinvest« u kojoj je radio i Krajišnik, direktor njegove poslovne jedinice »Gradnja« Stojko Andelić gradio je bespravno i besplatno kuću Karadžiću a što je najružnije Karadžić je još na sudu tog istog Andelića nastojao okriviti a Karadžićev pretpostavljeni u zdravstvu, inače jedan od vrlo uglednih zdravstvenih radnika, tvrdi da je na gradnju kuće slao i neke osuđenike koje je oslobađao izdržavanja kazne proglašavajući ih neuračunljivim.
<br><br>Godine 1984. protiv njega je pokrenuta istraga i osuđen je na 2 godine zatvora zajedno sa svojim kumom Momčilom Krajišnikom zbog kriminala. Posebno je za njegovo pravovremeno oslobađanje izdržavanja kazne intervenisano iz Jugoslovenskog udruženja književnika - kao pesnika a preko predsednika udruženja pisaca iz Bosne i Hercegovine. Kaznu je izdržao 11 mjeseci zatvora.
<br><br>Mada on kaže da je bio u nemilosti bivšeg sistema ni prije ni poslije robije nema dokaza da se bavio politikom - aktivno, sve do 90-tih godina uvođenjem visšepartijskog sistema. U javnosti je bio poznat kao pesnik i predsednik Sportskog društva »Sarajevo«.
</TD></TR></TABLE>

</body></html>