<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_53.htm"><b>Prethodni dokument</b></a></TD>
<TD><a href="40_55.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="font-size:8.0pt;mso-ansi-language:
HR">IZBJEGLIČKA VLADA DO JANUARA 1942.</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kralj 
Petar, svi glavni vođe puča od 27. marta, ministri vlade i priličan broj 
visokih vladinih službenika pobjegli su iz Jugoslavije u Grčku 14. i 15. 
aprila 1941. Nakon kratkog zastanka u Ateni produžili su u Jeruzalem, gdje su 
im Britanci dali privremeno sklonište. Kralj i veći dio kabineta stigli su 21. 
juna 1941. u London, postajući tako novim članom i onako velike grupe 
evropskih izbjegličkih vlada s boravištem u britanskoj prijestolnici. Nekoliko 
ministara, a također i ban banovine Hrvatske, dr Ivan Šubašić, otišlo je u 
Sjedinjene Države ili u Kanadu, gdje će neki od njih provesti veći dio ratnih 
godina. Više političara, diplomata i ostalih vladinih službenika bilo je, kao 
neka rezerva, smješteno u Cape </span>Townu<span lang="HR" style="mso-ansi-language:HR"> 
u Južnoj Africi, a u Kairu je emigrantska vlada uspostavila jugoslavensku 
Vrhovnu komandu, na čelu s generalom Bogoljubom Ilićem, ministrom vojske i 
mornarice, koji je ujedno imao i položaj načelnika štaba Vrhovne komande. 
Jugoslavenske snage kojima je uspjelo napustiti zemlju bile su smještene u 
Egiptu i u Palestini. Vlada je također imenovala svog specijalnog predstavnika 
za Srednji istok, Jovana Đonovića, i povjerila mu »vođenje propagande i 
poslove oko veza sa zemljom.«<sup>1</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">1 
Jovan Donović »Od Zida plaća do postojbine faraona«, str. 28.</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Izbjegličke 
vlade rijetko kad imaju velikog uspjeha, a ova jugoslavenska imala ga je manje 
od većine drugih vlada. Njena povijest dijeli se u četiri izrazite faze. Prva 
je trajala od bijega u emigraciju do 9. januara 1942, a za to vrijeme je vladi 
na čelu bio general Dušan Simović; ona je uključivala sve ministre koji su 
napustili zemlju, a skoro cijelo to vrijeme podržavali su je svi oficiri koji 
su sudjelovali u puču od 27. marta i/ili koji su otišli u emigraciju. Druga 
faza je trajala od 11. januara 1942. do 10. augusta 1943, kad je na čelu 
kabineta stajao najprije profesor Slobodan Jovanović, a zatim kratko Miloš 
Trifunović. Tokom te faze kabinet je uglavnom uključivao sve vodeće stranačke 
političare koji su bili ministri u Simovićevoj vladi; jedan novajlija, general 
Mihailović, koji je imenovan ministrom vojske, mornarice i vazduhoplovstva, 
iako se nalazio u zemlji, bio je njen najistaknutiji član. Treća faza trajala 
je od 10. augusta 1943. do 1. juna 1944. pod predsjedništvom dra Božidara Purića, 
profesionalnog diplomate. Osim Mihailovića, koji je zadržao svoje mjesto, sva 
su druga mjesta u vl</span>adi<span lang="HR" style="mso-ansi-language:HR"> bila 
popunjena ne s političarima, već vladinim službenicima i stručnjacima. Tokom 
četvrte faze koja je počela 1. juna 1944. kabinet sa drom Šubašićem na elu 
bio je sastavljen uglavnom od stranačkih političara, ali nije uključivao ni 
jednog političara koji bi zastupao srpske političke stranke niti generala 
Mihailovića. Glavni cilj ove vlade bio je da dođe do sporazuma s maršalom 
Titom o spajanju vlade u izbjeglištvu s partizanskom privremenom vladom. Kad je 
to 7. marta 1945. i postiglo, emigrantska vlada prestala je postojati.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
biti se povijest jugoslavenske vlade u izbjeglištvu dijeli na dva razdoblja: 
prvo, od bijega u emigraciju do juna 1944. bilo je razdoblje srpske dominacije i 
saveza s Mihailovićem i njegovim četnicima; drugo razdoblje, pod predsjednikom 
vlade Šubašićem, karakteristično je po tome što u vladi nisu sudjelovali 
niti su na nju imali utjecaja srpski stranački političari, oficiri u izbjeglištvu 
ni general Mihailović, a vlada je radila na sporazumu s maršalom Titom u cilju 
sjedinjenja s njegovim Nacionalnim komitetom oslobođenja Jugoslavije. Ovdje se 
mogu zabilježiti još dvije karakteristike emigrantske vlade. Prva je 
nacionalna zastupljenost. Počevši od Simovićeve izbjegličke vlade pa do 
vlade predsjednika Trfunovića postalo je manje-više uobičajeno da svaka od 
političkih stranaka u emigraciji bude zastupljena u vladi sa dva člana. Budući 
da su Hrvati i Slovenci imali svaki po jednu političku stranku, bili su uvijek 
u manjini, čak i u prilikama k</span><span lang="DE" style="mso-ansi-language:DE">ad</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="HR" style="mso-ansi-language:HR"> 
s njima glasala Samostalna demokratska stranka koja je u svom članstvu imala 
Srbe, Hrvate i Slovence, zato što su Srbijanci u izbjeglištvu imali 
predstavnike četiriju političkih stranaka. K tome su još u tri navrata imali 
vanstranačke ličnosti u funkciji predsjednika vlade (Simović, Jovanović, 
Purić) i prvo Iliäa, a zatim Mihailovića kao ministra vojske, mornarice i 
vazduhoplovstva. Ta praksa dala je Srbima iz Srbije ogromnu prednost u kontroli 
vlade, iako je korist od vlasti tokom emigrantskih godina bila zaista mala. U 
razdoblju od 15. aprila 1941. do 10. augusta 1943. četiri kabineta su bila 
sastavljena od političara (uključujući ovamo i Simovića, Jovanovića, Iliäa 
i Mihailovića). Ako položaj predsjednika vlade označimo s dvije točke, a 
svih drugih članova kabineta s jednom točkom, čak i kad imaju više od jednog 
portfelja, te uključimo ministra kraljevskog dvora koji je imao veliku vlast 
iako nije bio član vlade (a isključimo ga samo kad nekog zamjenjuje), tokom 
tih dvadeset osam mjeseci bilo je u svemu šezdeset dva položaja u kabinetu, od 
kojih su trideset šest držali Srbi iz Srbije, jedanaest Srbi izvan Srbije, 
osam Hrvati i sedam Slovenci.<sup>2</sup> Položaj načelnika štaba Vrhovne 
komande također je držao Srbin (prvo Ilić, a zatim Mihailović), a ambasadori 
u </span>Washingtonu<span lang="HR" style="mso-ansi-language:HR">, Londonu i 
Moskvi bili su Srbi iz Srbije. Druga karakteristika bio je naglašeni utjecaj 
britanske vlade na sve važne vladine odluke. Kako je rat odmicao taj je utjecaj 
sve više rastao i dosegao svoj vrhunac u vrijeme Purićevog i Šubašićevog 
kabineta.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">2 
Podaci o članovima Simovićeve i Jovanovićeve vlade iz Jugoslavije, <i>Službene 
novine, </i>br. 1,19. aug. 1; br. 4, 16. jan. 1942; br. 11, 21. mart 1943; o članovima 
Trifunovićeve vlade iz lista <i>Amerikanski Srbobran, </i>juna 1943 (to je 
pitsburški list koji je bio glavni organ srpskih iseljenika u Sjedinjenim Državama).</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Iako 
je pobuna od 27. marta pobudila u zapadnom svijetu izraze odobravanja prema 
novoj jugoslavenskoj vladi, ta je naklonost, uglavnom nestala zbog krajnje lošeg 
držanja vlade i vojske u Aprilskom ratu. Vlada je već imala neslavnu hipoteku 
meduratnih kabineta, koje je redom karakterizirao neuspjeh u rješavanju 
nacionalnog problema, korupcije u javnom životu, loše ekonomske politike, 
osobito s obzirom na seljaštvo, a poslije 1929. i kraljevske diktature. U prvim 
danima emigracije većina srpskih članova kabineta bila je zaokupljena 
nastojanjem da krivnju za slom vojske prebaci na ustaše ili čak na Hrvate kao 
narod. Ako bi za sramotan poraz u aprilu 1941. mogli odgovornost svaliti na 
Hrvate, uz pretpostavku da se tokom rata, naravno, ne bi dogodile radikalne 
promjene, predstavnici starih velikosrpskih vladajućih slojeva mogli bi se 
nadati povratku na vlast u oslobođenoj zemlji, i to u biti pod istim uvjetima 
kao i prije - naime, pod uvjetom njihove hegemonije. Hrvatski predstavnici u 
kabinetu morali su se boriti protiv takvih tvrdnji i dokazivati da je samo mala 
grupa hrvatskih ekstremista, ustaša, kriva za petokolonašku djelatnost u 
aprilu 1941, te da su samo ustaše, kao oruđe Nijemaca i Talijana, a ne 
hrvatski narod, odgovorni za ugnjetavanje i širenje terora nad srpskim stanovništvom, 
do kojeg je kasnije došlo. Sve do stvaranja Šubašićevog kabineta, hrvatski 
su ministri tražili reafirmaciju sporazuma Cvetković-Maček od 26. augusta 
1939. kao osnovu za poslijeratno uređenje jugoslavenske države, jer su samo po 
tom sporazumu mogli sačuvati pozicije svoje stranke i poslije rata, te 
kontinuitet one autonomije koju je Hrvatska dobila u augustu 1939. Drugim riječima, 
izgleda da ni srpski ni hrvatski političari u emigraciji nisu shvaćali veliko 
značenje vojnog i političkog sloma koji se dogodio u aprilu 1941, da i ne 
govorimo o promjenama koje su se zbivale u političkom životu Jugoslavije tokom 
rata.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">S 
neprestanom neslogom između predstavnika raznih nacionalnih grupa, ali osobito 
između Srba i Hrvata, vlada nije bila u stanju da se suoči s nacionalnim 
pitanjem, najozbiljnijim problemom koji je u poslijeratnoj Jugoslaviji trebalo 
riješiti. Sa ustavnog gledišta, nacionalno se pitanje moglo riješiti samo 
prihvaćanjem istinski federalističkog oblika državne organizacije, u kojem bi 
svi jugoslavenski narodi (Srbi, Hrvati, Slovenci, Makedonci i Crnogorci), 
jednako kao i pokrajina Bosna i Hercegovina, bili organizirani u zasebne države 
ujedinjene u federalnu zajednicu koja će osigurati i legitimna prava svih 
nacionalnih manjina. Ta vrsta federalne organizacije bila je neprihvatljiva 
predstavnicima srpskih vladajućih grupa u emigraciji, kao i četničkom vodstvu 
u zemlji, ali su prilično rano obje grupe došle na to da prihvate ideju 
federalnog uređenjajjoje bi imalo samo srpsku, hrvatsku i slovensku~jeđiriicu,<i>u 
</i>kojoj bi&quot;&quot; međutim, hrvatska i slovenska jedinica bile u stvari 
tek puki privjesak velikosrpske jedinice — a o svemu tome odlučivalo bi se 
tek nakon rata, kad će, kako su se nadali, sva vlast biti koncentrirana u četničkim 
rukama. Sto više, pretpostavljalo se da će se zemlja riješiti svih 
nacionalnih manjina.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mnogi 
problemi koje je vlada ponijela sa sobom u emigraciju bili su ipak zasjenjeni i 
jako otežani onim problemima koje su stvarali događaji u zemlji nakon sloma i 
okupacije. To su bili komadanje zemlje i stvaranje hrvatske marionetske države, 
ustaški pokolji i progoni srpskog pučanstva u toj državi, četnički pokolji 
hrvatskog i osobito muslimanskog stanovništva, a iznad svega rast oružane 
borbe kojoj su nosioci bili revolucionarni partizani koje su vodili komunisti, i 
pojava vladinih četnika - te sukob između te dvije grupe.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ustaška 
zvjerstva nad srpskim stanovništvom dala su velikosrpskim snagama u izbjeglištvu 
nov razlog za njihov antihrvatski stav. Kad hrvatski ministri u kabinetu nisu 
sudjelovali u neprestanim pritužbama na ustaške zločine protiv Srba, srpski 
ministri bi brzo osuđivali njihovo oklijevanje.<sup>3</sup> Nije bilo važno što 
su postojale sumnje o broju žrtava (jer informacije koje su dolazile iz 
Jugoslavije bile su primarno iz srpskih izvora i vjerojatno pristrane), niti što 
su neke informacije očito stigle do Londona s njemačkim znanjem, a možda čak 
s njemačkom pomoću. Najpoznatiji i najperfidniji primjer takve vrste 
informacija sadrže dva memoranduma Srpske pravoslavne crkve, koje su crkveni 
poglavari predali dvojici vojnih komandanata za Srbiju, prvi generalu </span><span lang="DE" style="mso-ansi-language:DE">Schr</span><span lang="HR" style="mso-ansi-language:
HR">ö</span><span lang="DE" style="mso-ansi-language:DE">deru</span><span lang="HR" style="mso-ansi-language:HR"> 
9. jula 1941, a drugi, prošireni, generalu Danckelmannu u augustu, (često se 
citira kao Danckelmannov memorandum) tražeći od njih da zamole vladu Reicha da 
se zauzme za srpsko stanovništvo u Nezavisnoj Državi Hrvatskoj. Kopije ova dva 
memoranduma donio je preko Istanbula i Kaira u London u oktobru 1941. dr Miloš 
Sekulić. Povrh toga, kako je rečeno u Glavi 5, Sekulić je za jugoslavensku 
emigrantsku vladu napisao opširan izvještaj o stanju u Jugoslaviji između 
aprilskog sloma i kraja augusta, uključujući razmatranje o četnicima i 
partizanima, odnosno njihovoj aktivnosti.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">3 
Hrvatski ministri u izbjegličkoj vladi u nekoliko su navrata javno osudili ustaške 
zločine. Govoreći preko BBC-a 11. okt. 1941. potpredsjednik vlade dr Juraj 
Krnjević je rekao. »Ja sam već u prvom svom govoru na radiju najodlučnije 
osudio zločine što ih »ustaše« poćinjaju nad nedužnim Srbima. Kao što 
sam i onda rekao, ponovno i sada velim cijelome svijetu da <i>hrvatski narod 
nema ništa zajedničkog s tim zločinima i da ih najodlučnije osuđuje. </i>Nikada 
u cijeloj svojoj prošlosti nije se on služio takovim sredstvima. Ti zločini 
su djelo šačice pojedinaca odgojene u nacističkoj Njemačkoj i fašističkoj 
Italiji koji su s njemačkom vojskom ušli u Hrvatsku.« Vidi <i>Amerikanski 
Srhohran </i>od 23. okt. 1941.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Memorandumi 
Srpske pravoslavne crkve bili su zasnovani na obavještenjima dobivenim od 
deportiraca i izbjeglica iz hrvatske marionetske države, a drugom je 
memorandumu bila priključena detaljna lista Srba ubijenih na teritoriju NDH po 
srezovima, pa čak i mjestima, kao i popis štete nanesene crkvama i 
manastirima. Ukupni broj Srba ubijenih u ustaškoj državi do početka augusta 
1941 - to jest za prva četiri mjeseca ustaškog režima - naznačen je u 
golemom broju od preko 180.000 ljudi.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Brojni 
ljudi u zemlji i među emigracijom kritizirali su memorandume zbog njihovog 
podilaženja Nijemcima, koji su i sami upravo počeli upotrebljavati krajnje 
surove metode da uguše ustanak u Srbiji. Ali kako mi je kazao jedan od ljudi 
koji je memorandume navodno napisao, taj ton bio je namjeran <i>(Nemcima je 
trebalo podići); </i>nadali su se da će molbe, prije nego gnjev, pobuditi 
velikodušnost kod njemačkih vlasti, a time i intervenciju kod Pavelićeve 
vlade.<sup>4</sup> Kopije memoranduma predane su također britanskoj vladi i 
Anglikanskoj crkvi, a kasnije je tekst objavljen u Sjedinjenim Državama.<sup>5</sup> 
Budući da su memorandumi implicirali da hrvatski narod u cjelini treba snositi 
dio odgovornosti za ustaško nasilje, smjesta su izazvali odgovor hrvatskih 
ministara u izbjegličkoj vladi.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">4 
Nisam slobodan objaviti ime ovog mog izvora. Ipak, ova mi je osoba rekla da je 
konačni tekst memoranduma pisao Pero Slijepčević, hercegovački Srbin koji je 
tridesetih godina bio profesor Filozofskog fakulteta u Skoplju.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">5 
Tekst prvog memoranduma pojavio se u listu <i>Amerikanski Srhohran </i>4. 
novembra 1941. Puni tekst drugog memoranduma objavljen je u istom listu, u 
brojevima od 23. i 27-30. oktobra, te 2. i 4- 6. novembra <span style="letter-spacing:-.05pt">1942.</span> 
Za posljedice ovih memoranduma na odnose medu ministrima u vladi i na zaoštravanje 
antagonizma između srpskih i hrvatskih iseljenika u Sjedinjenim Državama vidi 
u Kosanović, str. 13-32, i Čubrilović, str. 62-76.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Odgovor 
ili komentar, koji je u ime hrvatskih ministara priredio dr </span><span lang="DE" style="mso-ansi-language:
DE">Rudolf</span><span lang="HR" style="mso-ansi-language:HR"> Bićanić poricao 
je kolektivnu odgovornost hrvatskog naroda za ustaška zvjerstva, a okrivljavao 
je Nijemce, Talijane i ustaše. Ukazao je također na brojne nedosljednosti u 
memorandumima i prosudio je da su bili izneseni iz Srbije sa znanjem i uz pomoć 
Nijemaca, koji su time htjeli poduprijeti svoje političke i vojne ciljeve u 
Srbiji, te izazvati razdor među Srbima i Hrvatima u izbjegličkoj vladi.<sup>6</sup> 
Nema sumnje da su memorandumi pojačali neslogu utoliko što su se njima služili 
ne samo Srbi u vladi i oko nje da bi ilustrirali žrtve koje srpski narod 
podnosi za savezničku stvar, kao i neljudsko ponašanje Hrvata, nego i takve 
iseljeničke novine u Sjedinjenim Američkim Državama kao <i>Amerikanski 
Srbobran, </i>u svojoj neumornoj antihrvatskoj propagandi. Tu propagandu podržavao 
</span><span lang="DE" style="mso-ansi-language:DE">je</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Konstantin</span><span lang="HR" style="mso-ansi-language:HR"> Fotić, 
jugoslavenski poslanik u </span><span lang="DE" style="mso-ansi-language:DE">Washingtonu</span><span lang="HR" style="mso-ansi-language:HR">, 
a najupadljivije ju je provodio Jovan Dučić, značajni srpski pjesnik i 
jugoslavenski diplomat, koji se je ubrzo nakon osvajanja Jugoslavije ustrašio i 
u julu 1941. naglo napustio mjesto jugoslavenskog poslanika u Madridu i otišao 
živjeti kod rodbine u </span><span lang="DE" style="mso-ansi-language:DE">Gary</span><span lang="HR" style="mso-ansi-language:
HR">, u Indiani. U ovoj novoj aktivnosti njegov se dobro poznati velikosrpski šovinizam 
dopunjavao s krajnjim antihrvatskim i antijugoslavenskim stavovima.<sup>7</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">6 
Tekst ovog komentara stavio mi je na raspolaganje sam pokojni dr Bićanić. Dr 
Bićanić, koji je od 1946. pa do svoje smrti 1968. bio profesor Sveučilišta u 
Zagrebu, bio je 1941. viceguverner Narodne banke Jugoslavije u emigraciji, ali 
je u izbjegličkoj vladi bio aktivan i na političkom i na ekonomskom polju; 
hrvatski su ministri često tražili da kao vješt pisac i čovjek velikog 
znanja piše za njih. Nakon ovog komentara dr Bićanić je uskoro pripremio još 
jedan memorandum koji je u krugovima izbjegličke vlade bio poznat kao »Bićanićev 
memorandum«, a u njemu su obrađeni uzroci srpskohrvatskih prepirki, načela 
sporazuma Cvetković-Maček i poslijeratni ciljevi hrvatskog naroda. Za tekst 
ovog memoranduma s uredničkim komentarima koji mu se suprotstavljaju vidi <i>Amerikanski 
Srbobran </i>od 23. aprila 1942.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">7 
Za Dučićevu biografiju vidi Pavlović, <i>Jovan Dučić, </i>osobito str. 
293-306. Tri serije Dučićevih članaka objavljenih 1941. i 1942. u <i>Amerikanskom 
Srbobranu </i>s potpisom »kompetentno pero«, izdao je 1942. g. »Centralni 
odbor srpske Narodne odbrane u Americi« sa sjedištem u Chicagu kao zasebne brošure 
na srpsko--hrvatskom pod naslovima: <i>Dr Vlatko Maček i Jugoslavija, 
jugoslavenska ideologija i Federalizam ili centralizam. </i>Office </span><span style="font-size:7.0pt">of</span><span style="font-size:7.0pt;mso-ansi-language:HR"> 
</span><span style="font-size:
7.0pt">Strategic</span><span lang="HR" style="font-size:7.0pt;mso-ansi-language:
HR"> Services (</span><span style="font-size:7.0pt">OSS</span><span lang="HR" style="font-size:7.0pt;mso-ansi-language:HR">) 
u potpunosti je poznavao Dučićevu djelatnost i 19. januara 1943. pripremio je 
izvještaj o njegovim političkim pogledima i propagandnoj aktivnosti. Vidi RG 
266, OSS-dokument br. 27360<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ali 
velike razmirice postojale su ne samo između srpskih i hrvatskih političara u 
emigraciji; one su se također pojavile između dvije grupe oficira u izbjeglištvu 
(koji su praktički svi bili Srbi) - grupe starijih oficira, predvođene 
generalom Simovićem koji je držao položaje predsjednika vlade, ministra 
vojske i mornarice i ono malo komandnih mjesta koje su Jugoslaveni zadržali u 
emigraciji, i grupe mlađih oficira u Londonu i Kairu koji su s prvom grupom 
sudjelovali u puču od 27. marta. Mlađi oficiri koje je vodio major Živan L. 
Knežević, bili su nezadovoljni jer im sudjelovanje u puču nije donijelo više 
činove ili važan glas pri odlukama vlade. Živanov stariji brat Radoje bio je 
ministar dvora, čiji je položaj zbog kraljeve mladosti i neiskustva bio vrlo 
utjecajan i, dijelom na račun toga, ovi su mlađi oficiri (katkad nazivani Liga 
majora) uspjeli postići i zajedno s Radojem Kneževićem, kao što ćemo 
vidjeti, zadržati neko vrijeme velik utjecaj na emigrantsku vladu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><!--[if gte vml 1]><v:line
 id="_x0000_s1026" style='position:absolute;z-index:1;
 mso-position-horizontal-relative:margin' from="-6.95pt,411.6pt" to="-6.95pt,571.2pt"
 o:allowincell="f" strokeweight=".95pt">
 <w:wrap anchorx="margin"/>
</v:line><![endif]-->
<span lang="HR" style="mso-ansi-language:
HR">Čak i u samom početku, Simovićeva vlada, koja je preuzela vlast 27. marta 
1941, nije bila složna u osnovnom pitanju rata ili mira s Njemačkom. Način i 
brzina kojom je zemlja pala dodali su nove nesporazume starima: to su sad bila 
neslaganja o tome tko je kriv za slom, o statusu sporazuma Cvetković-Maček, o 
postavljenjima raznih ministara u emigraciji, tko će otići na mjesto poslanika 
u Londonu i </span>Washingtonu<span lang="HR" style="mso-ansi-language:HR"> itd. 
Izvještaji o ustaškim pokoljima i progonima Srba u Nezavisnoj Državi 
Hrvatskoj dodali su nov i eksplozivan predmet razdora, osobito između srpskih i 
hrvatskih ministara. Napokon, otpor koji su u zemlji povele dvije protivničke 
grupe što su se uskoro počele boriti jedna protiv druge, te međunarodne 
komplikacije proizišle iz te situacije stvarale su vladi nove i sve veće poteškoće.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Zajedno 
s političkim stvarima, situaciju u vladi počeli su komplicirati i osobni 
problemi, kojima su u središtu bile akcije predsjednika vlade Simovića. Srpski 
ministri, a osobito ministar vanjskih poslova Ninčić, počeli su optuživati 
Simovića za diktatorske težnje. Za uzvrat, Simović se je za podršku sve više 
obraćao hrvatskim i slovenskim ministrima i time je još više izazvao srpske 
ministre, a kad je pokušao da ih pridobije natrag omalovažavanjem hrvatskih 
ministara, i ovi potonji postali su njegovi odlučni protivnici. Nedavno 
otvoreni dokumenti britanskog </span>Foreign<span style="mso-ansi-language:HR"> </span>Officea<span lang="HR" style="mso-ansi-language:
HR"> pokazuju da su već u jesen 1941, dakle vrlo rano, Britanci bili razočarani 
djelovanjem i jugoslavenske vlade u izbjeglištvu. »Uopšte govoreći, Simovićeva 
vlada se smatrala slabom, podelje-nom, teškom, tvrdoglavom, uobraženom i 
neobaveštenom, nepredusretljivom, a za neke od ovih prideva se svakako smatralo 
da se mogu odnositi i na samog generala Simovića.«<sup>8</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">8 
Autv, str. 104. Za ocjenu stanja u izbjegličkoj vladi u novembru 1941. iz pera 
Mihaila Petrovića, jugoslavenskog novinara tada u Londonu, vidi Marić, str. 
434.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Osim 
što je bio meta mladih oficira i političara, Simović je također navukao na 
sebe zlovolju kraljevskog dvora, jer je nastojao potkresati apanažu kraljice 
Marije i kralja Petra.<sup>9</sup> Ali tek pojava pukovnika Mihailovića, nove 
zvijezde u brzom usponu, čovjeka na bojnom polju koji je primao punu političku 
i propagandnu podršku zapadnih Saveznika, bila je ono što je ubrzalo Simovićev 
pad. Mnogi od mlađih i ambicioznijih pučističkih oficira, koji su imali dobre 
veze s dvorom, a i svi srpski političari, okrenuli su svoju lojalnost prema 
Mihailoviću. Simovićevi neprijatelji naveli su kralja Petra da u decembru 
1941. izjavi da su pobunu od 27. marta izveli »mlađi i srednji činovi 
(oficira) jugoslavenske vojske«, i da tako posredno negira svaku zaslugu i 
Simoviću i Mirkoviću. Simovićevi neprijatelji nastavili su s napadima čak i 
kad je on izgubio svoj položaj. Anonimno su ga optuživali za loše rukovođenje 
i poniznu predaju u aprilu 1941. i tvrdili su da je general Ilić pokazivao 
kukavički strah u zadnjim danima rata, prije nego što je vlada pobjegla iz 
zemlje. Također su se tužili da Simović nije dao punu podršku Mihailoviću i 
njegovim hrabrim ratnicima koji su se, kako su oni čvrsto vjerovali, upustili u 
nadljudsku borbu protiv sila Osovine u slobodnim planinama Jugoslavije.<sup>10</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">9 
Kljaković, u <i>Politici </i>od 13. novembra 1970.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">10 
Pavelić, <i>Kairska afera, </i>str. 55-57, navodi tekst izvještaja majora Kneževića 
predsjedniku vlade Jovanoviću, 12. februara 1942 (nakon Simovićevog pada) koji 
sadrži krajnje kritičnu ocjenu Simovića i njegove politike. Početkom aprila 
1942. počeo je kružiti po Londonu anonimni pamflet (koji Pavelić pripisuje 
Kneževiću) koji je bio još kritičniji prema Simoviću. Za tekst tog pamfleta 
vidi </span><i><span style="font-size:7.0pt">ibid, </span></i><span lang="HR" style="font-size:7.0pt;
mso-ansi-language:HR">str. 58 — 64. A. S. Pavelić, jugoslavenski diplomat, 
postao je u decembru 1941. Šubašićev sekretar i bio je na tom položaju sve 
do sjedinjenja izbjegličke vlade s Nacionalnim komitetom oslobođenja 
Jugoslavije, </span><span lang="DE" style="font-size:7.0pt;mso-ansi-language:DE">de</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">facto</span><span lang="HR" style="font-size:7.0pt;mso-ansi-language:HR"> 
privremenom vladom Narodnooslobodilačkog pokreta, 7. marta 1945. Na tome mjestu 
bili su mu dostupni razni dokumenti izbjegličke vlade, nakon što je Šubašić 
postao njen predsjednik, a neke od njih objavio je u citiranoj studiji i u 
jednom članku koji će se citirati kasnije.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Do 
Simovićevog pada došlo je početkom januara 1942, očito u dosluhu između 
vladinih ministara i kralja; svi članovi kabineta prisutni u Londonu predali su 
kolektivnu ostavku, izjavljujući da general Simović nije sposoban za rukovođenje 
kakvo zahtijeva ozbiljnost vremena. Nakon toga je kralj poslao Simoviću pismo u 
kojem kaže da je iz razgovora s ministrima i sa njim samim postalo jasno da je 
među njima nemoguća svaka daljnja suradnja, te da je za novog predsjednika 
vlade, u čijem će kabinetu biti zastupljene sve političke grupe, imenovao 
Slobodana Jovanovića.<sup>11</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
dva duga memoranduma koja je uputio kralju Simović je učinio sve moguće da bi 
obranio svoju politiku. U njima je pokušao objasniti probleme s kojima se suočio 
— zamršena neslaganja između raznih političkih grupa i pojedinaca, akcije i 
motive svojih protivnika itd. Na tvrdnje političara da u stvari oni 
predstavljaju narod, te da su u isto vrijeme i vlada i neka vrsta skupštine, on 
je oštro odgovorio da političari »ne predstavljaju nikakav izraz narodnog 
raspoloženja niti imaju ma koga za sobom«, te da ih se stoga ne može smatrati 
nikakvom skupštinom.<sup>12</sup> Ovi memorandumi samo su pogoršali Simovićev 
položaj i to je bio njegov potpuni politički sumrak.<sup>13</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">11 
Povijest Simovićevog pada prikazuje kroničar promjena u izbjegličkoj vladi 
Kosta St. Pavlović, diplomat po karijeri, koji je bio na mjestu šefa kabineta 
predsjednika vlade od 1. januara 1942. do kraja Purićevog mandata u maju 1944. 
Vidi njegov članak »Pad Simovićeve vlade«. Za tumačenje uzroka Simovićevog 
otpuštanja iz pera jednog od njegovih glavnih protivnika, vidi Radoje L. Knežević 
»Slobodan Jovanović u politici«, str. 31-32. Vidi također Pavelić, <i>Kairska 
afera, </i></span><i><span style="font-size:7.0pt">passim</span><span lang="HR" style="font-size:
7.0pt;mso-ansi-language:HR">; </span></i><span lang="HR" style="font-size:7.0pt;
mso-ansi-language:HR">Plenča, <i>Međunarodni odnosi Jugoslavije, </i>str. 
90-97. Simovićevo tumačenje vlastitog smjenjivanja može se naći u njegovim 
memoarima. Vidi Kljaković, u <i>Politici </i>od 12-22. novembra 1970.<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">12 
Pavlović, »Pad Simovićeve vlade«, str. 73-80.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">13 
U maju 1943, kad je Jovanovićeva vlada ušla u završnu fazu krize, Simović je 
kralju uputio još jedan memorandum kojim je izrazio svoje političke stavove i 
brigu za jugoslavenske oružane snage u emigraciji, nudeći svoje usluge Kruni i 
zemlji; ponuda mu nije prihvaćena. Sličnu ponudu dao je u julu generalu Petru 
Živkoviću, vršiocu dužnosti ministra vojske, mornarice i vazđuhoplovstva u 
Trifunovićevoj vladi, ali je i ona odbačena. Po dolasku vojne misije NOV i POJ 
u London, Simović je s njom uspostavio kontakt i 20. februara 1944. dao je 
preko BBC-a izjavu kojom podržava partizane. Krajem 1944. i početkom 1945. bio 
je jedan od kandidata za tročlano regentsko vijeće koje je prema sporazumu 
Tito-Šubašić od prethodnog mjesesca trebalo vršiti kraljeve prerogative sve 
dok narodi Jugoslavije ne odluče na izborima hoće li ili ne ponovo uspostaviti 
monarhiju, ali mu je kandidatura opet propala, navodno zbog jednog njegovog 
memoranduma iz 1941. upućenog ministru vanjskih poslova, u kojem zagovara 
nastavljanje jugoslavenske neutralnosti (vidi glavu 2), a na koji je upozoren 
predsjednik vlade Šubašić. Simović se vratio u Beograd u maju 1945. i živio 
je od mirovine koju je dobivao od nove vlasti sve do svoje smrti 1962. Vidi 
Kljaković, u <i>Politici </i>od 24. novembra 1970. Za Simovićevo reagiranje na 
činjenicu da nije kandidiran u regentsko vijeće, vidi njegovo pismo 
predsjedniku vlade Šubašiću datirano 6. februara 1945. u <i>Glasnik- SIKD 
Njegoš. </i>decembar 1962, str. 73 — 75.<span style="letter-spacing:-.3pt"><o:p>
</o:p>
</span></span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">U roku od dva tjedna nakon Simovićevog smjenjivanja uslijedilo je 
smjenjivanje s položaja svih njegovih pristaša među višim činovima 
jugoslavenskog oficirskog kora u Kairu. Grupa pučističkih oficira sada se 
rascijepila na dvije: starija grupa voda (Simović, Mirković, Ilić) bila je 
razvlaštena, a Liga majora i njeni prijatelji našli su se na pragu moći. 
(Praktično su svi zrakoplovni oficiri u emigraciji podržavali generale.) U širem 
smislu, grupa srpskih političara</span><!--[if gte vml 1]><v:line id="_x0000_s1027" style='position:absolute;
 z-index:2;mso-position-horizontal-relative:margin;
 mso-position-vertical-relative:text' from="-6.5pt,494.15pt" to="-6.5pt,570.7pt"
 o:allowincell="f" strokeweight=".95pt">
 <w:wrap anchorx="margin"/>
</v:line><![endif]-->
<span style="mso-ignore:vglayout;position:
absolute;z-index:1;margin-left:-10px;margin-top:658px;width:3px;height:105px"><img src="40_54.22.gif" v:shapes="_x0000_s1027" width="3" height="105"></span><span style="font-size:10.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA"><span style="mso-spacerun: yes">&nbsp;</span><span lang="HR">koju 
su postavili pučisti, a osobito mlađi </span></span><span lang="DE" style="font-size:10.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
DE;mso-fareast-language:EN-US;mso-bidi-language:AR-SA">oficiri</span><span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA"> koji su sudjelovali u puču, nisu više trebali Simovića kao osobni 
simbol puča ni kao centar svog okupljanja, jer je sada postojao mnogo 
zanimljiviji simbol i fokus okupljanja - Draža Mihailović. Mihailović će se 
uskoro vinuti do najvišeg vojnog čina, do najvišeg vojnog položaja i najvećeg 
političkog utjecaja, te tako, uz njenu legitimnost, postati glavni oslonac 
vlade u izbjeglištvu i velikosrpskih grupa koje su nad njom imale moć.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_53.htm"><b>Prethodni dokument</b></a></TD>
<TD><a href="40_55.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

