<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_190.htm"><b>Prethodni dokument</b></a></TD>
<TD><a href="31_192.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:11.0pt">PILOT 
— MOJA NEOSTVARENA ŽELJA</span></b><a style="mso-footnote-id:ftn1" href="#_ftn1" name="_ftnref1" title><span style="mso-special-character: footnote; font-size: 11.0pt" lang="EN-GB" class="MsoFootnoteReference">[1]</span></a></p>
<p class="MsoNormal" style="margin-top:10.0pt;text-indent:20.0pt;line-height:
91%"><span lang="EN-GB">Posle uspešno izvedenog napada na Banjaluku, na sam dan 
Nove 1944. godine, 3. krajiška brigada se prebacila na teren Glamoča. Jaka 
zima i visoki snegovi ograničavali su aktivnosti i naše i neprijateljske, pa 
nam se pružila prilika za predah. To stajanje u mestu borcima je teško padalo 
i već nakon 2—3 dana javljala se želja da idu dalje, da nešto rade.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Glamoč 
su snegovi bili odsekli od ostalog sveta i nije se imalo kuda. A ništa 
uzbudljivog se nije događalo, sem diskusija i nagađanja da će borcima sa 
terena Drvara i Petrovca dati nekoliko dana odsustva. I baš tada kroz brigadu 
se pronela vest da se traže kandidati za pilote koji će biti upućeni na školovanje 
u Sovjetski Savez. </span><span lang="DE" style="mso-ansi-language:DE">Ta vest 
je za čas potisla sve druge priče, pa i onu o odlasku na odsustvo.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Mi 
smo teško odlazili iz čete u četu, iz bataljona u bataljon, a kamo li iz 
brigade. Mnogi su se odricali viših dužnosti i položaja samo da bi ostali u 
svojoj jedinici. Ali ovo je bila druga stvar. Ići iz Glamoča u Moskvu, postati 
od proletera vazduhoplovac, od pešaka pilot, preletati planine, razgoniti 
neprijateljske kolone po cestama, rušiti vozove, tući logore. </span><span style="mso-ansi-language:EN-US">A 
ko od mladića ratnika to ne bi poželeo! </span><span lang="EN-GB">To je 
zagolicalo sve nas. </span><span lang="DE" style="mso-ansi-language:DE">Ne znam 
da li je bilo omladinca u brigadi koji nije poželeo da postane pilot. Ne samo 
obični vojnici već i starešine (komandiri i komesari) bili su spremni da se 
odreknu položaja i čina samo da bi postali piloti.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Tako, 
na primer, još u oktobru 1943. godine, iz naše brigade otišli su u 1. 
vazduhoplovnu bazu: Milan Zrilić, politički komesar naše 1. čete 4. 
bataljona i Đuro Zeljković politički komesar 1. čete 1. bataljona. Ali, štab 
brigade bio je škrt i nije</span><span lang="DE" style="mso-ansi-language:HR"> </span><span lang="DE" style="mso-ansi-language:
DE">dozvolio</span><span lang="DE" style="mso-ansi-language:HR"> </span><span lang="DE" style="mso-ansi-language:DE">da</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">po</span><span lang="HR" style="mso-ansi-language:HR">đ</span><span lang="DE" style="mso-ansi-language:
DE">u</span><span lang="DE" style="mso-ansi-language:HR"> </span><span lang="DE" style="mso-ansi-language:DE">svi</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">avijati</span><span lang="HR" style="mso-ansi-language:HR">č</span><span lang="DE" style="mso-ansi-language:
DE">ari</span><span lang="HR" style="mso-ansi-language:HR">, </span><span lang="DE" style="mso-ansi-language:DE">a</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">kamo</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">li</span><span lang="DE" style="mso-ansi-language:HR"> </span><span lang="DE" style="mso-ansi-language:DE">mi</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">koji</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">tek</span><span lang="HR" style="mso-ansi-language:HR"> ž</span><span lang="DE" style="mso-ansi-language:DE">elimo</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">da</span><span lang="DE" style="mso-ansi-language:HR"> </span><span lang="DE" style="mso-ansi-language:DE">to</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">postanemo</span><span lang="HR" style="mso-ansi-language:HR">.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Politkomesar</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="HR" style="mso-ansi-language:HR">š</span><span lang="EN-GB">eg</span><span lang="EN-GB" style="mso-ansi-language:HR"> 
</span><span lang="EN-GB">bataljona</span><span lang="EN-GB" style="mso-ansi-language:HR"> 
</span><span lang="EN-GB">Ljubi</span><span lang="HR" style="mso-ansi-language:HR">š</span><span lang="EN-GB">a</span><span lang="HR" style="mso-ansi-language:HR"> 
Ć</span><span lang="EN-GB">urgus</span><span lang="EN-GB" style="mso-ansi-language:HR"> 
</span><span lang="EN-GB">bio</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">uporan</span><span lang="HR" style="mso-ansi-language:HR">. 
</span><span lang="EN-GB">Oti</span><span lang="HR" style="mso-ansi-language:HR">š</span><span lang="EN-GB">ao</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">uo</span><span lang="HR" style="mso-ansi-language:HR">č</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">Nove</span><span lang="EN-GB" style="mso-ansi-language:HR"> 
</span><span lang="EN-GB">godine</span><span lang="EN-GB" style="mso-ansi-language:HR"> 
</span><span lang="EN-GB">tek</span><span lang="EN-GB" style="mso-ansi-language:HR"> 
</span><span lang="EN-GB">nakon</span><span lang="EN-GB" style="mso-ansi-language:HR"> 
</span><span lang="EN-GB">drugog</span><span lang="EN-GB" style="mso-ansi-language:HR"> 
</span><span lang="EN-GB">zasedanja</span><span lang="EN-GB" style="mso-ansi-language:HR"> 
</span><span lang="EN-GB">divizijskog</span><span lang="EN-GB" style="mso-ansi-language:HR"> 
</span><span lang="EN-GB">komiteta</span><span lang="EN-GB" style="mso-ansi-language:HR"> 
</span><span lang="EN-GB">KPJ</span><span lang="HR" style="mso-ansi-language:HR">, 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">kome</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">pala</span><span lang="EN-GB" style="mso-ansi-language:HR"> 
</span><span lang="EN-GB">kona</span><span lang="HR" style="mso-ansi-language:HR">č</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">odluka</span><span lang="HR" style="mso-ansi-language:HR">. 
</span><span lang="EN-GB">Ve</span><span lang="HR" style="mso-ansi-language:HR">ć 
</span><span lang="EN-GB">nam</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">poslao</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">vrlo</span><span lang="EN-GB" style="mso-ansi-language:HR"> 
</span><span lang="EN-GB">dirljivo</span><span lang="EN-GB" style="mso-ansi-language:HR"> 
</span><span lang="EN-GB">pismo</span><span lang="EN-GB" style="mso-ansi-language:HR"> 
</span><span lang="EN-GB">iz</span><span lang="EN-GB" style="mso-ansi-language:HR"> 
</span><span lang="EN-GB">Italije</span><span lang="HR" style="mso-ansi-language:HR">. 
</span><span lang="EN-GB">Pero</span><span lang="EN-GB" style="mso-ansi-language:HR"> 
</span><span lang="EN-GB">Trni</span><span lang="HR" style="mso-ansi-language:HR">ć, 
</span><span lang="EN-GB">zamenik</span><span lang="EN-GB" style="mso-ansi-language:HR"> 
</span><span lang="EN-GB">politkomesara</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="HR" style="mso-ansi-language:HR">š</span><span lang="EN-GB">eg</span><span lang="EN-GB" style="mso-ansi-language:HR"> 
</span><span lang="EN-GB">bataljona</span><span lang="HR" style="mso-ansi-language:HR">, 
</span><span lang="EN-GB">pro</span><span lang="HR" style="mso-ansi-language:HR">č</span><span lang="EN-GB">itao</span><span lang="EN-GB" style="mso-ansi-language:HR"> 
</span><span lang="EN-GB">nam</span><span lang="EN-GB" style="mso-ansi-language:HR"> 
</span><span lang="EN-GB">ga</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="HR" style="mso-ansi-language:HR">. 
</span><span lang="EN-GB">Pismo</span><span lang="EN-GB" style="mso-ansi-language:HR"> 
</span><span lang="EN-GB">nam</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">dalo</span><span lang="EN-GB" style="mso-ansi-language:HR"> 
</span><span lang="EN-GB">povoda</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">budemo</span><span lang="EN-GB" style="mso-ansi-language:HR"> 
</span><span lang="EN-GB">uporni</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">zahtevu</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">nas</span><span lang="EN-GB" style="mso-ansi-language:HR"> 
</span><span lang="EN-GB">upute</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">avijaciju</span><span lang="HR" style="mso-ansi-language:HR">. 
</span><span lang="EN-GB">Sretko</span><span lang="EN-GB" style="mso-ansi-language:HR"> 
</span><span lang="EN-GB">Triki</span><span lang="HR" style="mso-ansi-language:HR">ć, 
</span><span lang="EN-GB">zamenik</span><span lang="EN-GB" style="mso-ansi-language:HR"> 
</span><span lang="EN-GB">komandanta</span><span lang="EN-GB" style="mso-ansi-language:HR"> 
</span><span lang="EN-GB">bataljona</span><span lang="HR" style="mso-ansi-language:HR">, 
</span><span lang="EN-GB">nije</span><span lang="EN-GB" style="mso-ansi-language:HR"> 
</span><span lang="EN-GB">bio</span><span lang="EN-GB" style="mso-ansi-language:HR"> 
</span><span lang="EN-GB">te</span><span lang="EN-GB" style="mso-ansi-language:HR"> 
</span><span lang="EN-GB">sre</span><span lang="HR" style="mso-ansi-language:HR">ć</span><span lang="EN-GB">e</span><span lang="HR" style="mso-ansi-language:HR">. 
Š</span><span lang="EN-GB">tab</span><span lang="EN-GB" style="mso-ansi-language:HR"> 
</span><span lang="EN-GB">brigade</span><span lang="EN-GB" style="mso-ansi-language:HR"> 
</span><span lang="EN-GB">nije</span><span lang="EN-GB" style="mso-ansi-language:HR"> 
</span><span lang="EN-GB">ga</span><span lang="EN-GB" style="mso-ansi-language:HR"> 
</span><span lang="EN-GB">pustio</span><span lang="HR" style="mso-ansi-language:HR">.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="EN-GB">Pored</span><span lang="EN-GB" style="mso-ansi-language:HR"> 
</span><span lang="EN-GB">ognji</span><span lang="HR" style="mso-ansi-language:HR">š</span><span lang="EN-GB">ta</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">raspredale</span><span lang="EN-GB" style="mso-ansi-language:HR"> 
</span><span lang="EN-GB">pri</span><span lang="HR" style="mso-ansi-language:HR">č</span><span lang="EN-GB">e</span><span lang="EN-GB" style="mso-ansi-language:HR"> 
</span><span lang="EN-GB">o</span><span lang="EN-GB" style="mso-ansi-language:HR"> 
</span><span lang="EN-GB">ru</span><span lang="HR" style="mso-ansi-language:HR">š</span><span lang="EN-GB">enju</span><span lang="HR" style="mso-ansi-language:HR"> 
&quot;š</span><span lang="EN-GB">tuka</span><span lang="HR" style="mso-ansi-language:HR">&quot;, 
</span><span lang="EN-GB">kako</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">palili</span><span lang="EN-GB" style="mso-ansi-language:HR"> 
</span><span lang="EN-GB">neprijateljski</span><span lang="EN-GB" style="mso-ansi-language:HR"> 
</span><span lang="EN-GB">avioni</span><span lang="EN-GB" style="mso-ansi-language:HR"> 
</span><span lang="EN-GB">po</span><span lang="EN-GB" style="mso-ansi-language:HR"> 
</span><span lang="EN-GB">aerodromima</span><span lang="HR" style="mso-ansi-language:HR">, 
</span><span lang="EN-GB">kako</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">tuklo</span><span lang="EN-GB" style="mso-ansi-language:HR"> 
</span><span lang="EN-GB">po</span><span lang="EN-GB" style="mso-ansi-language:HR"> 
</span><span lang="EN-GB">neprijatelju</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">nadletalo</span><span lang="EN-GB" style="mso-ansi-language:HR"> 
</span><span lang="EN-GB">iznad</span><span lang="EN-GB" style="mso-ansi-language:HR"> 
</span><span lang="EN-GB">polja</span><span lang="EN-GB" style="mso-ansi-language:HR"> 
</span><span lang="EN-GB">Drvara</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">Petrovca</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">krilima</span><span lang="EN-GB" style="mso-ansi-language:HR"> 
</span><span lang="EN-GB">pozdravljalo</span><span lang="EN-GB" style="mso-ansi-language:HR"> 
</span><span lang="EN-GB">devojke</span><span lang="EN-GB" style="mso-ansi-language:HR"> 
</span><span lang="EN-GB">iz</span><span lang="EN-GB" style="mso-ansi-language:HR"> 
</span><span lang="EN-GB">omladinskih</span><span lang="EN-GB" style="mso-ansi-language:HR"> 
</span><span lang="EN-GB">radnih</span><span lang="EN-GB" style="mso-ansi-language:HR"> 
</span><span lang="EN-GB">brigada</span><span lang="HR" style="mso-ansi-language:HR">, 
</span><span lang="EN-GB">iako</span><span lang="EN-GB" style="mso-ansi-language:HR"> 
</span><span lang="EN-GB">smo</span><span lang="EN-GB" style="mso-ansi-language:HR"> 
</span><span lang="EN-GB">o</span><span lang="EN-GB" style="mso-ansi-language:HR"> 
</span><span lang="EN-GB">avionima</span><span lang="EN-GB" style="mso-ansi-language:HR"> 
</span><span lang="EN-GB">znali</span><span lang="EN-GB" style="mso-ansi-language:HR"> 
</span><span lang="EN-GB">samo</span><span lang="EN-GB" style="mso-ansi-language:HR"> 
</span><span lang="EN-GB">toliko</span><span lang="EN-GB" style="mso-ansi-language:HR"> 
</span><span lang="EN-GB">koliko</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">nas</span><span lang="EN-GB" style="mso-ansi-language:HR"> 
</span><span lang="EN-GB">za</span><span lang="EN-GB" style="mso-ansi-language:HR"> 
</span><span lang="EN-GB">protekle</span><span lang="EN-GB" style="mso-ansi-language:HR"> 
</span><span lang="EN-GB">tri</span><span lang="EN-GB" style="mso-ansi-language:HR"> 
</span><span lang="EN-GB">godine</span><span lang="EN-GB" style="mso-ansi-language:HR"> 
</span><span lang="EN-GB">bespo</span><span lang="HR" style="mso-ansi-language:HR">š</span><span lang="EN-GB">tedno</span><span lang="EN-GB" style="mso-ansi-language:HR"> 
</span><span lang="EN-GB">tukli</span><span lang="HR" style="mso-ansi-language:HR">. 
</span><span lang="EN-GB">Ali</span><span lang="HR" style="mso-ansi-language:HR">, 
</span><span lang="EN-GB">kad</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">nare</span><span lang="HR" style="mso-ansi-language:HR">đ</span><span lang="EN-GB">enje</span><span lang="EN-GB" style="mso-ansi-language:HR"> 
</span><span lang="EN-GB">do</span><span lang="HR" style="mso-ansi-language:HR">š</span><span lang="EN-GB">lo</span><span lang="HR" style="mso-ansi-language:HR">, 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">za</span><span lang="EN-GB" style="mso-ansi-language:HR"> 
</span><span lang="EN-GB">nas</span><span lang="EN-GB" style="mso-ansi-language:HR"> 
</span><span lang="EN-GB">koji</span><span lang="EN-GB" style="mso-ansi-language:HR"> 
</span><span lang="EN-GB">ranije</span><span lang="EN-GB" style="mso-ansi-language:HR"> 
</span><span lang="EN-GB">nismo</span><span lang="EN-GB" style="mso-ansi-language:HR"> 
</span><span lang="EN-GB">bili</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">avijaciji</span><span lang="HR" style="mso-ansi-language:HR">, 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">uslovi</span><span lang="EN-GB" style="mso-ansi-language:HR"> 
</span><span lang="EN-GB">za</span><span lang="EN-GB" style="mso-ansi-language:HR"> 
</span><span lang="EN-GB">izbor</span><span lang="EN-GB" style="mso-ansi-language:HR"> 
</span><span lang="EN-GB">kandidata</span><span lang="EN-GB" style="mso-ansi-language:HR"> 
</span><span lang="EN-GB">postavljeni</span><span lang="HR" style="mso-ansi-language:HR">, 
</span><span lang="EN-GB">na</span><span lang="HR" style="mso-ansi-language:HR">š</span><span lang="EN-GB">e</span><span lang="EN-GB" style="mso-ansi-language:HR"> 
</span><span lang="EN-GB">pri</span><span lang="HR" style="mso-ansi-language:HR">č</span><span lang="EN-GB">e</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">svedene</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">pravu</span><span lang="EN-GB" style="mso-ansi-language:HR"> 
</span><span lang="EN-GB">meru</span><span lang="HR" style="mso-ansi-language:HR">. 
</span><span lang="EN-GB">Brigada</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">trebalo</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">uputi</span><span lang="EN-GB" style="mso-ansi-language:HR"> 
</span><span lang="EN-GB">oko</span><span lang="HR" style="mso-ansi-language:HR"> 
10 </span><span lang="EN-GB">drugova</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">to</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">prvom</span><span lang="EN-GB" style="mso-ansi-language:HR"> 
</span><span lang="EN-GB">redu</span><span lang="HR" style="mso-ansi-language:HR">, 
</span><span lang="EN-GB">onih</span><span lang="EN-GB" style="mso-ansi-language:HR"> 
</span><span lang="EN-GB">koji</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">predratnoj</span><span lang="EN-GB" style="mso-ansi-language:HR"> 
</span><span lang="EN-GB">vojsci</span><span lang="EN-GB" style="mso-ansi-language:HR"> 
</span><span lang="EN-GB">slu</span><span lang="HR" style="mso-ansi-language:HR">ž</span><span lang="EN-GB">ili</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">vazduhoplovstvu</span><span lang="EN-GB" style="mso-ansi-language:HR"> 
</span><span lang="EN-GB">ili</span><span lang="EN-GB" style="mso-ansi-language:HR"> 
</span><span lang="EN-GB">onih</span><span lang="EN-GB" style="mso-ansi-language:HR"> 
</span><span lang="EN-GB">koji</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">zavr</span><span lang="HR" style="mso-ansi-language:HR">š</span><span lang="EN-GB">ili</span><span lang="EN-GB" style="mso-ansi-language:HR"> 
</span><span lang="EN-GB">mehani</span><span lang="HR" style="mso-ansi-language:HR">č</span><span lang="EN-GB">arski</span><span lang="EN-GB" style="mso-ansi-language:HR"> 
</span><span lang="EN-GB">zanat</span><span lang="HR" style="mso-ansi-language:HR">. 
</span><span lang="EN-GB">A</span><span lang="EN-GB" style="mso-ansi-language:HR"> 
</span><span lang="EN-GB">takvih</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">bilo</span><span lang="EN-GB" style="mso-ansi-language:HR"> 
</span><span lang="EN-GB">malo</span><span lang="HR" style="mso-ansi-language:HR">. 
</span><span lang="EN-GB">Meni</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="HR" style="mso-ansi-language:HR"> 
č</span><span lang="EN-GB">inilo</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">ispunjavam</span><span lang="EN-GB" style="mso-ansi-language:HR"> 
</span><span lang="EN-GB">uslove</span><span lang="HR" style="mso-ansi-language:HR">. 
</span><span lang="EN-GB">Zavr</span><span lang="HR" style="mso-ansi-language:HR">š</span><span lang="EN-GB">io</span><span lang="EN-GB" style="mso-ansi-language:HR"> 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">ma</span><span lang="HR" style="mso-ansi-language:HR">š</span><span lang="EN-GB">ino</span><span lang="HR" style="mso-ansi-language:HR">-</span><span lang="EN-GB">bravarski</span><span lang="EN-GB" style="mso-ansi-language:HR"> 
</span><span lang="EN-GB">zanat</span><span lang="HR" style="mso-ansi-language:HR">, 
</span><span lang="EN-GB">imao</span><span lang="EN-GB" style="mso-ansi-language:HR"> 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">tek</span><span lang="HR" style="mso-ansi-language:HR"> 
21 </span><span lang="EN-GB">godinu</span><span lang="HR" style="mso-ansi-language:HR">, 
</span><span lang="EN-GB">ose</span><span lang="HR" style="mso-ansi-language:HR">ć</span><span lang="EN-GB">ao</span><span lang="EN-GB" style="mso-ansi-language:HR"> 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">zdravim</span><span lang="HR" style="mso-ansi-language:HR">, 
</span><span lang="EN-GB">pa</span><span lang="EN-GB" style="mso-ansi-language:HR"> 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">javio</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Jedino sam se plašio da mi kao komesaru čete neće dozvoliti da idem. Međutim, 
sve je ispalo dobro. Ali kad je došao dan da se oprostim sa svojom 1. četom, 
sa svojim 4. bataljonom, sa drugovima sa kojima sam proveo skoro 3 godine u ratu 
— bilo je teško. Skoro da sam prekorevao samog sebe što sam se javio. Ali 
sad se nije moglo nazad. Rastanak sa brigadom je bio dirljiv i težak.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U stroju, spremni za pokret stajali su: Dušan Carić, Bogdan Budimir, Drago 
Mandić, Momčilo Kukolj,<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a> 
Vlado Kecman Bezec, Boro Ćulibrk, Vujadin Latković, i ja i čini mi se još 
2—3 druga.<o:p>
</o:p>
</span></p>
<p class="MsoNormal" style="text-indent:14.0pt;line-height:91%"><span lang="EN-GB">Na 
put smo krenuh sa oklevanjem. Naše zborno mesto bilo je u selu Kovačevićima 
kod Glamoča. U blizini sela nalazio se aerodrom koji je sagradila omladina 
Glamoča. Rečeno nam je da će tu sleteti avion, pokupiti nas i odvesti pravo u 
SSSR</span><span lang="HR" style="mso-ansi-language:HR">. </span><span lang="EN-GB">Nama</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">ostalo</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">samo</span><span lang="EN-GB" style="mso-ansi-language:HR"> 
</span><span lang="EN-GB">sa</span><span lang="HR" style="mso-ansi-language:HR">č</span><span lang="EN-GB">ekamo</span><span lang="EN-GB" style="mso-ansi-language:HR"> 
</span><span lang="EN-GB">taj</span><span lang="EN-GB" style="mso-ansi-language:HR"> 
</span><span lang="EN-GB">avion</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">iskoristimo</span><span lang="EN-GB" style="mso-ansi-language:HR"> 
</span><span lang="EN-GB">to</span><span lang="HR" style="mso-ansi-language:HR"> 
č</span><span lang="EN-GB">ekanje</span><span lang="EN-GB" style="mso-ansi-language:HR"> 
</span><span lang="EN-GB">za</span><span lang="EN-GB" style="mso-ansi-language:HR"> 
</span><span lang="EN-GB">stvaranje</span><span lang="EN-GB" style="mso-ansi-language:HR"> 
</span><span lang="EN-GB">novih</span><span lang="EN-GB" style="mso-ansi-language:HR"> 
</span><span lang="EN-GB">poznanstava</span><span lang="HR" style="mso-ansi-language:HR">, 
</span><span lang="EN-GB">za</span><span lang="EN-GB" style="mso-ansi-language:HR"> 
</span><span lang="EN-GB">razgovore</span><span lang="EN-GB" style="mso-ansi-language:HR"> 
</span><span lang="EN-GB">o</span><span lang="EN-GB" style="mso-ansi-language:HR"> 
</span><span lang="EN-GB">predstoje</span><span lang="HR" style="mso-ansi-language:HR">ć</span><span lang="EN-GB">em</span><span lang="EN-GB" style="mso-ansi-language:HR"> 
</span><span lang="EN-GB">putu</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">za</span><span lang="EN-GB" style="mso-ansi-language:HR"> 
</span><span lang="EN-GB">o</span><span lang="HR" style="mso-ansi-language:HR">ž</span><span lang="EN-GB">ivljavanje</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="HR" style="mso-ansi-language:HR">ć</span><span lang="EN-GB">anja</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">minule</span><span lang="EN-GB" style="mso-ansi-language:HR"> 
</span><span lang="EN-GB">borbe</span><span lang="HR" style="mso-ansi-language:HR">. 
</span><span lang="EN-GB">No, naše iščekivanje se odužilo. Oko dvadesetak 
dana smo proveli pored aerodroma u iščekivanju. Sreli smo se sa grupom drugova 
iz 1. proleterske brigade: Stevanom Roglićem, Dragoljubom Petrovićem, Radmilom 
Vuksanovićem, Lazom Savićevićem, Milanom Jovićevićem,<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a> 
Milanom Đorđevićem, Žarkom Gudžulićem i drugim, kao i sa grupom drugova iz 
13. hrvatske proleterske brigade koja je bila u sastavu naše divizije, ali ih 
nisam od ranije poznavao.</span></p>
<p class="MsoNormal" style="line-height:91%"><span lang="EN-GB">Svi smo se slili 
u jedinstvenu grupu. Danju smo prorađivali odluke AVNOJ-a i proučavali 
geografsku kartu SSSR-a, a noću dežurali osluškujući šum aviona i držeći 
pripremljene šibice da potpalimo vatre kako bismo obeležili mesto za sletanje 
aviona. Ali noći su prolazile a avion se nije pojavljivao, pa nas je počelo 
napuštati strpljenje. Činilo nam se da badava vreme gubimo. Na naše 
zapitkivanje komanda aerodroma davala je obaveštenja da loše vreme onemogućava 
dolazak aviona i da se čekaju povoljnije vremenske prilike. Ti razlozi su u 
prvim danima bili i prihvatljivi, ali što je vreme više odmicalo, sve manje 
smo verovali u njih, pa smo počeli tražiti da nas vrate u naše jedinice. I 
kad je nestrpljenje kulminiralo, kad smo bili sigurni da od našeg puta neće 
biti ništa, došlo je naređenje da se na put kreće pešice do Jadrana?!</span></p>
<p class="MsoNormal" style="line-height:91%"><span lang="EN-GB">Naslućivali smo 
da će to biti dug i naporan put, ali bolje je bilo i tako nego bespomoćno i 
besposleno sedeti pored Glamoča. Pritežući opanke šalili smo se. Neko je 
rekao da bi partizani, ako bi se i na Mesec pošlo, išli pešice, a drugi mu je 
odgovorio da je to najsigurniji način da će se stići tamo gde se želi.</span></p>
<p class="MsoNormal" style="line-height:91%"><span lang="EN-GB">Negde oko 20. 
aprila 1944. godine krenuli smo iz Glamoča prema Jadranskoj obali. Preko 
oslobodene teritorije smo išli danju, a pored neprijateljskih garnizona i preko 
cesta koje je kontrolisao provlačili smo se noću. Na Jadran smo izbili između 
Biograda i Zadra. Naveče 30. aprila ukrcali smo se u ribarske barke i zaplovili 
prema Kornatima. Neprijateljski patrolni čamci su tuda krstarili, pa je pretila 
opasnost da se naš mali i nezaštićeni konvoj svakog časa susretne s njima.</span></p>
<p class="MsoNormal" style="line-height:91%"><span lang="EN-GB">Ja, a i većina 
mojih drugova smo po prvi put na moru, a plivati nismo znali. Sedeći u barkama, 
šćućureni i nemoćni nadali smo se jedino da se ništa neobično neće 
desiti. </span><span lang="DE" style="mso-ansi-language:DE">Tada sam se sam sebi 
zarekao da ću prvu ukazanu priliku iskoristiti da naučim plivati. Da sam to 
ranije učinio, imao bih mnogo manje neprilika.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Kad 
smo otplovili neki kilometar od obale, ugledali smo na svim okolnim visovima 
prvomajske vatre. Odmah zatim ukazale su se vatre i na otocima pored kojih smo 
prolazili. Stotine vatri se unaokolo videlo. Omladina i partizani su slavili 
praznik radnog naroda, paleći buktinje na najvišim vrhovima da bi se što 
bolje videle i uz same neprijateljske logore, da bi što bolje svoju odvažnost 
demonstrirali, da bi neprijatelju pokazali kako ne strahuju od njega. Oni su i 
nama, novopečenim &quot;moreplovcima&quot;, time pomogli da za momenat 
zaboravimo na morske vode i švapske čamce, da se i mi poradujemo prazniku 
rada.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Na 
Kornate smo stigli 1. maja u zoru i tu ostali nekoliko dana, a potom se 
prebacili na ostrvo Vis, a odatle u Italiju. U Italiji smo dugo čekali, jer iz 
čitave Jugoslavije, iz raznih jedinica NOV, stizale su grupe boraca, 
omladinaca, a pored toga dugo je trajala i organizacija transporta. </span><span lang="EN-GB">Nismo 
sedeli skrštenih ruku. Organizovali smo se u 1. jugoslovenski vazduhoplovni 
bataljon. </span><span lang="DE" style="mso-ansi-language:DE">U četama je 
organizovan partijsko-politički rad, kulturni život itd. Bataljon je brojao 
319 omladinaca, među kojima 79 starešina (desetara, komandira vodova, četa i 
političkih komesara).<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Nadali 
smo se da ćemo iz Italije avionima odleteti u SSSR, jer su se i vremenske 
prilike i situacija stabilizovali. Međutim, umesto u avione, jednog dana, 
ukrcali su nas u brod koji je zaplovio prema Africi i iskrcao nas u Egiptu. Iz 
Egipta smo preko Palestine, Iraka i Irana stigli 20. oktobra 1944. godine na tle 
SSSR-a, u Baku. Pola godine smo putovali od Glamoča do Bakua, pešačeći i 
prevozeći se ribarskim barkama, modernim brodovima, kamionima, autobusima i železnicom, 
na sve načine i svim sredstvima izuzev avionom koji smo još u Glamoču čekali 
i koji smo najviše priželjkivali.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Od 
Bakua do Groznog smo putovali vozom i to posebnom kompozicijom i u pratnji 
jednog oficira Sovjetske armije koji se brinuo o nama. Na stanici Grozni smo izašli 
iz voza i po komandi oficira koji nas je pratio postrojili smo se. Tada je naš 
pratilac odvojio deo stroja i naredio da pođe za njim, dok je onom drugom delu 
saopštio da će produžiti dalje. Ja sam se našao u onom delu koji je pošao 
za oficirom. Sve je to urađeno tako brzo i bez ikakvih objašnjenja da se nismo 
uspeli ni ispozdravljati. Nismo znali ni kuda će produžiti oni koji ostaju na 
stanici, niti kuda nas vode. Tek kad smo došli u logor naš pratilac nam je 
saopštio da je to učilište u kome ćemo se osposobiti za specijalnost 
strelaca, oružara i sličnim, a da će grupa koja je ostala na stanici ići u učilište 
pilotaže.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">To je značilo da nećemo biti piloti, da su nam sve nade pokopane. A pet 
meseci smo samo o tome razmišljali i već se saživeli sa tim. Može se 
zamisliti kako smo se osećali. Još u brigadi nam je rečeno da idemo u školu 
za pilote, pa smo po takvim kriterijima i odabirani. Čak su i sastanci 
partijskih rukovodstava održavani da bi se obezbedio što bolji izbor. </span><span lang="EN-GB">Jer, 
biti pilot nije bila mala stvar. Vagalo se, čeprkalo po prošlosti, po 
karakternim osobinama i ko zna po čemu sve. A sad? Zbog toga nas je i posebno 
tištilo to šta će misliti naši drugovi iz brigade, iz naših partijskih 
jedinica, naši rukovodioci. Mi smo sve specijalnosti, sem pilotske, smatrali 
nekako drugorazrednim kao nešto pomoćno, maltene kao radni vod. Bilo nam je 
krivo što je tako ispalo, ali se ništa nije moglo ni učiniti da bi se to 
ispravilo.</span></p>
<p class="MsoNormal" style="line-height:91%"><span lang="EN-GB">U učilištima 
smo našli poveliku grupu drugova koji su mesec dana pre nas tamo stigli. </span><span lang="DE" style="mso-ansi-language:DE">Oni 
su bili bolje sreće. Avionima iz Italije prebačeni su pravo za SSSR i tako 
bili pošteđeni mnogih neprilika. Susret sa njima je bio dirijiv. Upoznali su 
nas sa mnogim novostima iz zemlje, a i sa životom i radom u učilištu. Oni su 
svi izučavali pilotažu, pa su i u tom pogledu bili bolje sreće od nas. Sa 
nastavom su dosta odmakli. Leteli su već uveliko, a oni koji su leteli u 
predratnoj vojsci već su bili pred samostalnim letovima. Tad nam je bilo još 
teže. Ali kad smo već tu i kad drugog izbora nema, valjalo je raditi, učiti 
ono zašto smo opredeljeni.<o:p>
</o:p>
</span></p>
<p class="MsoNormal"><span lang="EN-GB">Organizaciona procedura je brzo 
obavljena. Svrstali su nas u razne specijalnosti, rasporedili u nastavne grupe i 
nastava je otpočela, u učionicama i kabinetima. No, sa prvim časovima javile 
su se i ozbiljne poteškoće. </span><span lang="DE" style="mso-ansi-language:DE">Materija 
je bila sasvim nepoznata, rad intenzivan, tempo brz, a jezik nismo razumeli. </span><span lang="EN-GB">Sramota 
ne znati, a nemoguće sve razumeti i naučiti. Još jednom sam prigovorio sebi 
što se upetljah u sve to, pogotovu kad mi želja nije ispunjena. A to nisu bile 
jedine poteškoće. Zima je bila teška, temperatura je padala i na minus 30 
stepeni, a mi smo stanovali u zemunicama na aerodromu, hrana je bila skromna, 
voda mirisala na naftu, a domovina daleko, tako da je sve to upotpunjavalo naše 
poteškoće, koje je trebalo prevazići. Odgovornost pred drugovima koji su 
ostali u zemlji da se bore i svest da im je naša pomoć hitna, teralo nas je da 
uložimo i krajnje napore da bi se što bolje osposobili za posao koji nas čeka.</span></p>
<p class="MsoNormal"><span lang="EN-GB">Ulagali smo natčovečanske napore da 
savladamo gradivo. To je oduševljavalo naše nastavnike i instruktore, pa su i 
sami činili sve što su mogli da bi nam pomogli. Rukovodstvo škole je često 
sa divljenjem isticalo naše ljude kako uporno rade i brzo ovladavaju stručnim 
znanjima, a pogotovu one polupismene. A bilo nas je i takvih.</span></p>
<p class="MsoNormal"><span lang="DE" style="mso-ansi-language:DE">Instruktori su 
bili iskusni metodičari. Veoma vešto su povezivali teoriju i praksu, pristupačno 
su nam objašnjavali komplikovanu tehniku i nastavnu materiju, gradivo su 
racionalno odabirali, eliminišući iz njega sve što nije bilo nužno, bez čega 
smo mogli, a u objašnjavanju su bili neumorni. Imali su puno razumevanje za naše 
poteškoće, jezičke pogotovo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Naš jurišni 
puk se sve jasnije nazirao. Žurili smo da program što pre pređemo, da primimo 
nove avione i opremu i da se kompletni prebacimo u Jugoslaviju, da bi bar u završnim 
operacijama pomogli svojim drugovima.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na dan 3. 
marta 1945. formiran je 554. jurišni avio-puk u kome su sve dužnosti preuzeli 
naši ljudi. Ali sreća nam je jos jednom okrenula leđa. Baš kad smo završavali 
obuku, kad smo bili na samom cilju, Nemačka je položila oružje, rat je bio 
završen. Dan pobede smo proslavili sa sovjetskim ljudima, iako bi bili mnogo 
radosniji da smo ga dočekali u našoj zemlji, sa drugovima iz brigade.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Tek 17. jula 
1945. stigli smo u zemlju, delom vazdušnim putem, a delom železnicom i 
bazirali se na aerodrom u Somboru. Naši piloti su preleteli od Groznog do 
Sombora na avionima IL-2, bez i najmanjeg udesa. Oni nisu imali nijedan udes ni 
za vreme obuke, što takođe govori sa koliko pažnje i savesnosti su obavljali 
svoj posao.<o:p>
</o:p>
</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Milorad BOSNIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Autor je 1965. poginuo u saobraćajnoj nesreći.<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="DE" style="mso-ansi-language:DE"> 
    Poginuo kao pilot-lovac, komandir lovačke eskadrile, 1949. godine prilikom 
    izvršavanja školsko-borbenog <o:p>
    </o:p>
    </span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:footnote" lang="EN-GB" class="MsoFootnoteReference">[3]</span></a><span lang="DE" style="mso-ansi-language:DE"> 
    Poginuo 1950. godine kao pilot i politički komesar eskadrile.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_190.htm"><b>Prethodni dokument</b></a></TD>
<TD><a href="31_192.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

