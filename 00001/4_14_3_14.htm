<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 

<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_13.htm"><b>Prethodni dokument</b></a></TD>
<TD><a href="4_14_3_15.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ KOMANDANTA 2. BRIGADE KORPUSA GORSKE GARDE 
OD 15. OKTOBRA 1943. JEVREMU SIMlĆU O NEUSPELOJ AKCIJI ZA UNIŠTENJE JEDINICA 
NOVJ NA PL. RUDNIKU1</strong></p>
<p>ŠTAB 2 BRIGADE GORSKE GARDE NJ. V. KRALJA PETRA II</p>
<p>Br. Službeno 15 oktobra 1943 godine Slobodne Srpske planine .</p>
<p>Podnosi izveštaj&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
.</p>
<p>o borbi.2 —</p>
<p align="center">RUKOVAOCU AKCIJE ZA UNIŠTENJE KOMUNISTA.3 —</p>
<p>Za današnju akciju protivu komunista, a pošto poznajem teren i prilike u 
ovome kraju, naređeno mi je juče od strane Vaše da rasporedim jedinice na noćne 
zasede i da danas rukovodim radom jedinica.</p>
<p>Jutros oko 7 časova pošao sam da obiđem zasede. Kada sam došao do prve 
zasede (1-vi kojički eskadron) čula se je borba u selu Ručićima, gde se je 
Kačerska brigada sudarila sa komunistima.4 Odmah sam izašao na mesto odakle 
sam mogao da osmotrim situaciju i naredio sam da krene moja brigada pravac 
zamnom. 1-vi konjički eskadron desno od moje brigade, a ostala dva konjička 
eskadrona pozadi moje brigade radi upotrebe na mestu gde bude bilo potrebno. Sve 
su jedinice krenule na svoja mesta streljačkim strojevima i ja sam ih dalje 
pomerao prema situaciji. Svi pravci eventualnog izvlačenja komunista bili su 
zatvoreni, sem pravca prema zadruzi u selu Vrnčanima. Zbog toga sam potporučniku 
Filipo-viću, komandantu 3. bataljona moje brigade naredio: &quot;Pošalji odmah 
najhitnije kurira konjičkom divizionu, pa neka ona dva eskadrona dovede na levo 
krilo rasporeda naše brigade, dalje ću ih ja rasporediti&quot;. Međutim, 
vreme je prolazilo a konjice nije bilo na levom krilu. Zbog toga sam nekoliko 
puta razređivao redove moje brigade i u obuhvatu je rastezao prema levom krilu 
u pravcu vrnčanske zadruge.</p>
<p>Međutim, sa konjicom se desio ovakav slučaj: 1-vi eskadron otišao je na 
desno krilo, ali se je odjednom na desnom krilu našao i 2-gi eskadron koji je 
bez ičijeg naređenja narednik vodnik Nikolić poveo desno tako da je on 
zatvorio pravac koji je trebao zatvoriti 1-vi eskadron. Ovaj 2-gi eskadron radio 
je tamo vrlo dobro, položaj držao sigurno u svojim rukama i odbio komuniste 
kada su pokušali na njegov pravac da se izvuku, dok je za to vreme 1-vi 
eskadron stajao uz 2-gi nezaposlen. O ovome ja uopšte nisam bio izvešten i računao 
sam da je komuniste odbio 1-vi eskadron, jer je prostor bio toliki da je 
dovoljan jedan eskadron da ga zatvori. Međutim vreme je prolazilo a 3-ćeg 
eskadrona nigde nije bilo. Kada sam u završnoj fazi borbe otvorio brzu paljbu 
na grupu komunista koji su bežali prema vrnčanskoj zadruzi, levo krilo mog 
2-gog bataljona bilo je već na svega 200 metara do zadruge i videći da konjice 
nema i da su komunisti osetili jedini prazan prostor naredio sam rastezanje i 
pomerio ceo 2-gi bataljon trčećim korakom prema zadruzi, ali bilo je kasno — 
komunisti su se već bili izvukli i dohvatili se jaruge i šume prema Takovu. Za 
vreme brze paljbe mog 2-gog bataljona pozadi njega i u levo čula se slaba puščana 
paljba — to je pucao 3-ći konjički eskadron i zrna su letela preko mog 
bataljona.</p>
<p>Ljut što su mi se komunisti izvukli došavši do zadruge našao sam levo i 
pozadi Načelnika Štaba poručnika g. Milovanovića Milivoja i pitao ga zašto 
konjički eskadroni nisu izašli na moje levo krilo kada sam to naredio 
komandantu diviziona, našto mi je on odgovorio da je naređenje došlo preko 
potporučnika Filipovića i da potporučnik Filipović ne može njemu 
komandovati. Ja sam mu rekao da je naređenje samo preneto preko potporučnika 
Filipovića i da je to bilo moje naređenje, koje da je izvršeno ne bi se 
komunisti izvukli. Pošto sam ja bio ljut i govorio sam povišenim tonom, poručnik 
g. Milovanović izderao se je na mene rekavši mi da pazim s kim govorim i kako 
govorim i da je on radio sa konjicom kako je našao za potrebno. Ovo me je 
revoltiralo i rekao sam mu da neznam zašto se on drži u štabu kada ometa 
pravilan rad i u mesto da pomaže uništenje komunista, on samo da bi i njegova 
reč imala svoje i da bi se videlo kako on ume da stvara planove radi odvojeno 
od opšteg zadatka, ne pitajući nikoga za situaciju, koja mu ovaj puta nije 
bila poznata, te je time omogućio izvlačenje komunistima. Još sam mu rekao i 
to da on nije bio tu, da bi situacija bila drugačija jer bi zastupnik 
komandanta diviziona potporučnik g. Josić svakako izvršio naređenje i 
uhvatio vezu samnom kao što je to i uvek do sada činio. Za vreme svega ovoga 
poručnik g. Milovanović samo mi je govorio da pazim kako sa njim razgovaram i 
da pazim ko je on, jer on ne prima nikakva naređenja od mlađih, naročito ne 
od mene i Filipovića. Tu sa padale i oštre reči, gde sam ja rekao »More u pičku 
materinu ovakav rad«, našto je on meni rekao da idem ja u pičku materinu, 
dalje više neznam šta je sve govoreno jer je on meni rekao da idem u Hrvatsku 
i da tamo radim, a ne po Srbiji, psovao mi Hrvatsku majku i ja sam njemu psovao 
majku. Potporučnik g. Grgić5 bio je prisutan svemu ovome i uhvatio me je za 
ruku rekavši da idemo, jer je video da bi došlo i do gorih stvari i ja sam otišao.</p>
<p>Docnije sam saznao da je on sa 3-ćim eskadronom radio nešto oko stanice u 
Nakućanima i oko škole u Vrnčanima, dok smo mi za sve to vreme vodili 
opkoljavanje i borbu oko 4 sata. Za sve to vreme on je bio potpuno odvojen od 
zajedničke akcije i nije ni jednom pokušao da uhvati vezu i da pita kakva je 
situacija, jer se mestu vođene borbe nije uopšte ni približavao. Narednika 
Nikolića Peru pitao sam zašto ne dođoše da zatvore pravac, on mi je 
odgovorio: »Kurir je došao da idemo na levo krilo ali šta mi možemo da 
radimo kada je tu Načelnik Štaba.« Isto slično mi je odgovorio i potporučnik 
Žika Josić rekavši da on nije komandovao jer je imao starijeg od sebe i to Načelnika 
Štaba.</p>
<p>Izveštavajući o prednjem tvrdim da se komunisti ne bi izvukli da je bar 
samo jedan eskadron, pa i manje snage produžio moje levo krilo jer je razmak od 
mog levog krila i Ka-čeraca6 bio svega oko 300 metara. Da nije ovde bio načelnik 
štaba, koji je bez veze samnom izvodio nešto na svoju ruku, potporučnik Josić 
izvršio bi naređenje i komunisti bi bili uništeni, jer još ni u jednoj 
akciji do sada nisu bili ovako dobro obuhvaćeni kao sada a pored toga ostali su 
bili bez municije.</p>
<p>Priznajem da sam kriv što sam se onako poneo prema načelniku štaba 
starijem i po činu i položaju od sebe, ali bio sam van sebe od ljutine i 
tvrdim da je samo poručnik g. Milovanović kriv što su se komunisti izvukli.7 
Za moje postupanje molim da se kaznim, ali molim isto tako da se preduzmu 
potrebne mere prema poručniku g. Milovanoviću za to što je svojim radom bez 
veze samnom i van okvira opšte situacije dao komunistima mogućnosti da se 
izvuku, a drugo što me je lično uvredio dirnuvši u moju nacionalnu 
ispravnost.</p>
<p>Komandant 2 brigade</p>
<p>Gorske Garde NJ. V. Kralja</p>
<p>artileriski poručnik,8</p>
<p>1 Kopija originala (pisanog na mašini, ćirilicom) u Arhivu VII, Ča, k. 27, 
reg. br. 24/3 (S-V-1277).</p>
<p>2 Vidi dok. br. 12.</p>
<p>3 Odnosi se na pukovnika Jevrema Simića.</p>
<p>4 Reč je o delovima 1. šumadijske NOU brigade i Čačanskom NOP odredu »Dragiša 
Mišović (tom I, knj. 5, dok. br. 113 i 122).</p>
<p>5&nbsp; Ljubomir.</p>
<p>6&nbsp; Reč je o Kačerskoj brigadi Rudničkog korpusa, čiji je komandant 
bio potporučnik Milovan Nedeljković.</p>
<p>7 Posle ovog neuspeha četnici su produžili napade. Vidi dok. br. 15&nbsp;&nbsp;&nbsp;&nbsp;&nbsp;</p>
<p>8 Potpis nečitak.&nbsp;</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_13.htm"><b>Prethodni dokument</b></a></TD>
<TD><a href="4_14_3_15.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
