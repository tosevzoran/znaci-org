<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_105.htm"><b>Prethodni dokument</b></a></TD>
<TD><a href="31_107.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">RAFAL 
U GVOZDENU PTIČURINU</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:11.0pt;line-height:91%"><span lang="EN-GB">Toga 
dana (6. juna) nismo imali &quot;neposredan&quot; dodir sa Švabama. Svakako, 
jedan od takvih retkih dana na Sutjesci i to bez izuzetka za sve naše jedinice. 
Prešli smo Sutjesku i uz velike napore savlađujemo bespuća Zelengore i 
okomite kanjone r. Hrčavke.</span></p>
<p class="MsoNormal" style="line-height:91%"><span lang="EN-GB">8. juna predveče 
2. bataljon izbija u rejon Lučkih Koliba, gde je i zanoćio. Na tom putu, iako 
teška srca, rastali smo se od minobacača i &quot;breda&quot;. Brižljivo smo 
ih zakopali u stenovitoj kotlini Hrčavke. Morali smo tako postupiti. </span><span lang="DE" style="mso-ansi-language:DE">Bila 
je to direktiva u koju se nije sumnjalo. </span><span lang="EN-GB">Tako je 
postupio i naš 1. bataljon i topovski vod; to su učinile i druge jedinice. Nišandžije 
i posluge teških oruđa nikad nisu zaboravile mesta gde su oruđa zakopana. 
Zapamtili su ili zapisali sva obeležja oko njih, a neki članovi štaba su to 
naneli na karte. Nije, prema tome, bilo teško i posle nekoliko meseci dati tačne 
podatke i opisati mesta i bližu okolinu zakopanih oruđa. To se najbolje vidi 
iz izveštaja štabu naše brigade od 3. septembra 1943. godine, u kome se kaže:</span></p>
<p class="MsoNormal" style="line-height:91%"><span lang="EN-GB">&quot;...a) teški 
bacač sa oko 30 mina, &quot;breda&quot; sa oko 3.000 metaka našeg 2. bataljona 
zakopani su na putu između Krekova i Hrčavke, sjeverozapadno od Hrčavke putem 
koji prema koti 1001 ... Na mestu gde su oni zakopani put od potoka Hrčavke 
udaljen je svega oko 100—150 metara, a zakopani su na donju stranu puta, 
udaljeno od puta 30—40 metara ispod jednog malo većeg kamena.</span></p>
<p class="MsoNormal" style="line-height:91%"><span lang="EN-GB">b) Protivkolski 
top i top &quot;pito&quot; zakopani su lijevo od puta koji vodi od Lučkih 
Koliba prema Vrbničkim Kolibama između kote 1801 i kote 1622, udaljeno od puta 
oko 100 metara&quot;.<a style="mso-footnote-id:ftn1" href="#_ftn1" name="_ftnref1" title><span style="mso-special-character:
footnote" class="MsoFootnoteReference">[1]</span></a></span></p>
<p class="MsoNormal"><span lang="EN-GB">Slični podaci dati su i za ostala oruđa.</span></p>
<p class="MsoNormal" style="line-height:91%"><span lang="EN-GB">9. juna ostajemo 
u rejonu Lučkih Koliba. Dan je više vedar i neprijateljska avijacija ne 
miruje. Okolo, prema Vrbnici, Balinovcu i Ljubinom grobu čuje se paklena borba. 
Tutnjava topovskih granata, ručnih bombi i mitraljeskih rafala bez prekida 
odjekuju golemim šumama i brdima Zelengore.</span></p>
<p class="MsoNormal" style="line-height:91%"><span lang="EN-GB">Zastali smo i na 
ivicama proplanka odmaramo, zamaskirani od ugleda iz vazduha. Avioni i dalje 
nadleću, bacaju bombe i mitraljiraju. Ne daju mira ni &quot;pozadini&quot;, ni 
onima na frontu. Postoji naređenje da se ne sme otvarati vatra na njih. Pre 
svega treba štedeti municiju za žive Švabe, a i ne dozvoliti da se na taj način 
otkrivaju položaji. Posle nekoliko &quot;henšlova&quot; nadvila se i jedna 
&quot;roda&quot;, koja skoro nečujno kruži iznad naših položaja. Osmatra, 
prkosi, a mi ne otvaramo vatru, iako u bataljonu ima odličnih strelaca. </span><span lang="DE" style="mso-ansi-language:DE">Strpljenju 
nema više kraja. Prvi koji je &quot;prekršio&quot; naređenje i otvorio vatru 
bio je komandant 2. bataljona Nikola Pećanac. To je bilo dovoljno da po ugledu 
na njega otvore vatru i neki puškomitraljesci, mada to nije bilo ni potrebno. 
Pećanac je već sam rešio sa &quot;rodom&quot;, naslonio &quot;šarca&quot; i 
držeći avion na nišanu, opalio. Na veliko iznenađenje čuo se samo jedan 
pucanj. Posle prvog ispaljenog metka &quot;šarac&quot; je zatajio. Brzo se 
potvrdilo da je to bilo dosta. Posle manjeg polukruga koji je uspela načiniti, 
&quot;roda&quot; se našla skrhana u kotlini Hrčavke. Raspoloženju nije bilo 
kraja. Mada bez neposrednog dodira sa Švabama, našli smo načina da nešto 
ulovimo. I sam komandant brigade, koji je veoma oštro reagovao na Pećančevu 
&quot;nedisciplinu&quot;, brzo je promenio stav i među prvima mu čestitao na 
uspehu, očito veseo i zadovoljan. Dodao je u šali: &quot;Znao sam da je Pećanac 
dobar lovac&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Među borcima, uvek ohrabrenim odlučnošću svoga komandanta, razvila se živa 
diskusija. &quot;Alal mu vera, silan je naš komandant!&quot; — govorili su 
oni. I Dalmatinci, koji su prvi pritrčali oborenoj &quot;rodi&quot;, divili su 
se ovom podvigu svojih drugova Krajišnika.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Buka aviona prekinula je prvi sumrak, kada je bataljon, u sklopu brigade, 
krenuo na marš radi izvršenja novog zadatka.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Jovo GRUBOR</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Zbornik dokumenata, tom IV, knj. 17, dok. br. 18.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_105.htm"><b>Prethodni dokument</b></a></TD>
<TD><a href="31_107.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

