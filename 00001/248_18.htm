<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_17.htm"><b>Prethodna strana</b></a></TD>
<TD><a href="248_19.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center;line-height:150%"><b style="mso-bidi-font-weight:normal"><span lang="HR" style="font-size:14.0pt;
mso-ansi-language:HR">IZMEDJU DVE MALTE<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Zavičaj je mesto gde smo u sigurnosti roditeljskog doma odrasli, gde smo 
sticali prva iskustva i saznanja, prve prijatelje i drugove. Ma gde kasnije išli 
i menjali staništa, taj naš dom, mesto našeg odrastanja, grad ili selo, 
ostaju nam zauvek epicentar i kozmogonijsko središte sveta.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Svet za sebe, uokviren sa obe strane brdima, otvoren s gornje strane ka 
Majevici, a sa donje ka dolini Spreče, Tuzla je bila za nas početak i kraj, 
odredište kome smo težili, ma koliko se od njega udaljili. Vraćanje tom domu 
i tom zavičaju, koji je temeljito izmenio svoj lik, moguće je samo kroz sećanje 
i uspomene, kroz zapaženo i u pamćenju zapečaćeno.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U delima velikih pisaca, ljubav i vezanost za rodni grad su naročito 
naglašeni, pa je tako, na primer, Džems Džojs, opisao do detalja svoj rodni 
grad Dablin, sa takvom tačnošću i preciznošću da bi se iz njegovih dela 
mogao rekonstruisati grad u celini. Iako je Tuzla imala dosta svojih književno 
nadarenih žitelja, još niko nije pokušao da taj tlocrt rekonstruiše i opiše 
u njegovoj geofizičkoj konkretnosti, kakav je bio u svojim najboljim danima, 
jer ga, na žalost, više nema u tom prvobitnom obliku. Upravo zbog činjenice 
da se grad nije sačuvao, da je delom potonuo, progutan dubinama slanih 
iskopina, jača motivaciju da se opiše. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR">Na 
razmedju izmedju visokih dinarskih planinskih svodova i širokog prostranstva 
posavsko panonske ravnice, nalazi se dolina Spreče, pitoma kotlina zaklonjena 
grebenom Majevice od udara vetrova, naseljena još od predistorijskog doba. Spreča, 
rečica s kratkim imenom nejasnog značenja i porekla, da li otuda što nešto 
sprečava, ili prosto što je neka vrsta prečice, ili možda što nešto spira 
– tek smisao njenog naziva ostao je nepoznat.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Dolina Spreče je jezikom stručnjaka „uzdužna depresija dinarskog 
pravca, duga oko 150 km a široka 30 km, a umetnuta je upravno na tokove Drine i 
Bosne. Omedjena je na severoistoku grebenom Majevice, na jugu planinskom grupom 
Ozren - Javornik – na jugoistoku prevojem Snagovo, pa se ovaj predeo naziva 
Sprečom, a njegovi stanovnici Sprečaci“. U nekom smislu izdvojeno i zasebno 
područje, pa ipak povezano i upućeno na svoje zaledje. Sačinjavaju je tri 
manje oblasti, Gornja Spreča, pri izvoru reke, Tuzlanska kotlina i donja Spreča, 
pri ušću u Bosnu. Na prostoru izmedju visokog dinarskog svoda i prostrane 
panonske ravnice, umereno kontinentalna klima, pa temperature zimi mnogo brže 
opadaju nego što leti rastu. Planinskom prečagom Majevice i grebenom Gučeva, 
Spreča je zaklonjena od udara košave i severca, nepogode su veoma retke, a 
grada nema često. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-ansi-language:HR">Ako je tačno 
da je svaka zemlja primorana da bude originalni fenomen, (po Emilu Sioranu), 
onda se može reći da je i svaki grad jednom sazdana, neponovljiva pojava. 
Tuzla nije bila samo grad i naseobina, ona je bila za nas mnogo više od toga. 
Tomas Man je pisao o svom rodnom gradu Libeku kao jednom duhovnom konceptu ili 
obliku života, („eine geisteige Lebensform“). Grad je bio naša sudbina, 
okvir našeg življenja gde su se ukrštale razne narodnosti, vere i tradicija. 
Svaki grad ima svoj kolorit, svoje središte i obeležje, bez čega bi bio nešto 
drugo – to je onaj lični spomenik i znamen po kome se grad prepoznaje. Za 
Tuzlu je to bio „Hotel Bristol“ i žuta zgrada Gimnazije, kao i zdanje zvano 
„Barok“. Kada su ta znamenja pala, zbog tonjenja, Tuzla je ostala bez svojih 
karakterističnih obeležja. Hotel je davao Tuzli pravo gradsko obeležje, jednu 
otmenu notu i individualnost, a Gimnazija, monumentalna gradjevina na širokom 
prostoru, sa lepim pogledom, mada malo po strani od gradskog središta, bila je 
duhovno i kulturno središte. Pozornica na kojoj se odigravao naš život je 
gradski centar – čaršija. Rudnik, Solana i druge fabrike bile su srce i 
krvotok celog našeg kraja, a njihov puls na indirektan način uslovljavao je 
ritam našeg života.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Dok smo u školi učili o raznim dobima: ledeno, gvozdeno, bronzano, 
kameno doba, za nas je u Tuzli bilo na snazi sumporno doba. Miris ili zadah 
sumpora pratio nas je od Slane Banje do jedne i druge Malte, pa i preko njih. 
Naročito je bio jak ujutro i s jeseni kad padnu guste jesenje magle. Tada se 
najjače osećao miris sumpora. On nije prijatan, ali ima nešto zdravo u njemu, 
miris iz slane zemlje. Magla je dolazila iz brdovitog okruženja, a miris 
sumpora iz zemlje, tako da sam često od kuće do gimnazije išla kroz gustu 
maglu, koja se postepeno dizala, a presecao je oštri miris sumpora.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Grad je živeo u znaku uglja i soli. To se osećalo na svakom koraku. 
Najpre ujutro i posle podne nas je budio, a oko jedan ponovo podsećao na radničke 
smene prodorni zvuk sirene koja je svakodnevno označavala smene u slanim 
bunarima, u rudnicima. Zvuk sirene postao je za nas nešto što se više i ne 
primećuje, tek gost koji bi dolazio sa strane, kad bi čuo zvuk sirene, bio bi 
iznenadjen i pitao se u čudu šta je to sad. Tada bismo primetili da je sirena 
nešto što čoveka sa strane može da uzbudi i uznemiri.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Svuda po brdima bili su slani bunari, koji su me u ranom detinjstvu jako 
plašili, ali kasnije ih nisam više ni primećivala. Bilo je to nešto što je 
sraslo sa našim tlom i okolinom. Približavajući se Kreki mogli su se videti 
mali vozići koji su se kretali na žičarama i izvlačili ugalj iz dubina, pred 
zgradom „Ferleze“, mogli su se videti rudari, garavi, sa karabitnim lampama 
koje su im visile o ramenu, kako stoje i čekaju prozivku. Na Kapiji su 
sirotinjska deca sa Crvenih njiva ili Krojčice, dolazila sa sepetima uglja koji 
su prodavali. Ta su deca bila promrzla i uglavnom bosa po najvećoj zimi, a 
ugalj su nalazili na otvorenim kopovima i skupljali su ga da bi nešto zaradili. 
Deca u ritama i punim sepetima uglja bila su živi podsetnik o našoj tadašnjoj 
bedi koju, eto, ugalj može malo da ublaži. Svuda su bili tragovi rudnika, 
sumporne i slane vode i slanih bunara.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Mnogo toga lepog i zanimljivog krasilo je grad moje mladosti, ali reke, 
prave reke – nije bilo. Brčko je bilo na Savi, Zvornik na Drini, Banja Luka 
koju je otac često spominjao na Vrbasu, a Tuzla je imala samo Jalu. Čak ni 
Spreča nije prolazila kroz Tuzlu, već ju je obilazila. Šta reći o samoj 
Jali? Bio je to malo veći potok, rečica koja je na nekim mestima imala i 
dublje virove, gde su se dečaci gnjurali i kupali, i to posle velikih kiša. 
Jala, na izgled mirna rečica kratkog toka, znala je ponekad da podivlja i posle 
provale kiša pretvarala se u bujicu koja nosi sve pred sobom. Inače, tekla je 
polako i sumorno kroz duboko usečeno korito koje je ponegde bilo uredjeno, ali 
bilo je i delova gde je okolina Jale služila kao smetlište. Tek, niko od nas 
nije ni pomišljao da bi se u Jali moglo kupati. Malo iznad grada, poviše od Brčanske 
malte, rečica Solina ulivala se u Jalu. Ona je imala neke svoje razlivene obale 
pod šljunkom, i za vreme rata kad bazen više nije radio, išli smo na Solinu 
gde su se mogle bar noge pokvasiti i malo sunčati.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Svaki kvart, naselje ili mahala, bili su za njegove stanovnike svojevrsni 
„sveti prostor života“. Taj ,sveti prostor' imao je svoje središte, svoju 
vertikalnu osu koja je bila obrazac i odredjivala ponašanje. Zbir ovih svetova, 
sličnih ali i veoma različitih, činio je celinu našeg grada.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Neka su središta u gradu i neka, ,sveta mesta' presecala grad uzduž i 
popreko i svojom privlačnom snagom i uticajem dovodili su ljude s raznih strana 
u jedno novo, zajedničko središte. Takav je bio gradski Korzo, takva je bila 
Žuta zgrada gimnazije, Slana banja, bazen i druga. Sam grad bio je, kako su 
tvrdili geografi, veoma blizu tačke koja je činila geografsko središte 
zemlje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U mahalama koje se spuštaju niz bregoviti prostor oko grada, kuće su s 
malim izuzetkom od ćerpiča ili šepera, što je bio uobičajeni naziv, ali 
vrlo malo od cigle. Razlika medju njima bila je u tome što su jedne bili niske 
„prizemljuše“, sa dve do tri prostorije, a druge kuće „na boj“, što 
je značilo da kuća ima sprat. Kuće na boj sugerisale su nešto veće 
blagostanje, imetak i mnogočlanost porodice sa dve do tri generacije i, razume 
se, veći društveni ugled. Kako su se pružale niz brdo, velikih dvorišta ni 
bašta nije bilo, samo skromne avlije oko kuće i poneka baštica sa cvećem i 
drvećem. Kuće su bile gusto nanizane i prolazeći pored njih, osećala se 
toplina i poziv na gostoprimstvo. Iako se ovim kućama prilazilo grbavom 
kaldrmom, one su bile bez izuzetka ogradjene drvenom tarabom i ulaznom kapijom. 
Neki red, toplina i čistoća izbijali su kroz male prozore sa belim, vezenim 
zavesicama, čisto izribanim žutim daskama na podu i nanulama koje su stajale 
ispred vrata. Tome je doprinosila i belina kreča kojim su ove kuće svake 
godine bile okrečene. Niske ograde pored kojih prolazimo, bašte pune 
jorgovana, hrizantema, okovani prozori, svaki ugao, ulica, radnja, postaju važni 
delovi našeg dečjeg života. To su nam orijentiri u svakodnevnom životu, deo 
onog finog tkanja od uspomena i snova koje se zove detinjstvo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U traganju za skrivenim duhovnim i materijalnim središtem prošlih 
vremena, malo bi se toga našlo u našoj dragoj Tuzli. Tragovi istorije su 
zapisani uglavnom u imenima. Ni jednog ostatka nekadašnjih rimskih naseobina, 
ni jedne iskopine sem imena Salines, ni jedne ćuprije, niti palate iz turskog 
vakta, osim imena Tuzla.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Naši daleki preci kao da su najviše i najrevnosnije tragali za rudom 
ili za solju i srebrom, a manje su gradili utvrdjenja i staništa. Ako je i bilo 
trajnijih gradjevina, one su u toku vekova razorene, zapaljene ili uništene. 
Vekovima su naši preci pravili kolibe od blata, trske i trošnog materijala, da 
bi tek u srednjem veku počeli da grade zgrade od tvrde gradje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Vreme je na našim prostorima gradilo i razgradjivalo naseobine, koje su 
bile u službi iskopavanja bogatog blaga iz zemljine utrobe. Od uzvisitog grada 
Srebrenika i tvrdog grada Dobora na reci Bosni, srećemo se s gradnjom Kule 
kapetana Gradaščevića u Gradačcu, i tu je otprilike kraj tvrdih staništa 
koja bi istrajavala nad prolaznošću. Ostali su glasovi, zapisi, predanja i pre 
svega imena i nazivi.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Narod Bosne, od paganskih i starobosanskih vremena sabijen medju svoje 
visoke planine, „sohe nebeske“, po svojim župama, sa svojim vladarima i 
„crkvom bosanskom“, stalno na razmedju izmedju Istoka i Zapada, upregnut u 
ratove za interese okolnih velikih sila. Neurbana, predturska Bosna, sastojala 
se iz mnoštva sela i malo gradova. Posle počeše da se grade naseobine oko džamija, 
umesto sela rasutog tipa.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Dolaskom austrougarske uprave Bosna je bila preko noći gurnuta u svet 
moderne tehničke civilizacije. Pruge su počele da špartaju zemljom bosanskom, 
šume su počele da se krčme sistematski, a ne divlje, saobraćajnice su 
povezale gradove i kasabe. Zaustavljene su velike migracije stanovništva koje 
su u prethodnom vremenu potresale život naroda.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ne bi se moglo reći da je Tuzla – grad, sabijen sav u jednu dugu 
glavnu ulicu i gusto naseljene stambene četvrti na padinama okolnih brda, bio 
neko idealno mesto za dete koje raste i stiče prve utiske. Pa ipak, ako biste 
zapitali bilo kog od njegovih starosedelaca da li bi menjao mesto svog 
detinjstva za neko lepše, bogatije, šire i prostranije mesto, svako bi 
odgovorio negativno – niko se ne bi menjao za Tuzlu, za Tuzlu kakva je bila.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Taj mitski okvir grada, to kozmogonijsko središte sveta za nas, može da 
bude samo manji grad, ono što se zove provincija, koja bez obzira na svoje mane 
i poroke, gaji jednu posebnu vrstu zavičajnosti i nostalgije, to je ono što se 
zove „duša malog grada“, u njemu je sve po meri čoveka, pa i deteta. Sve 
je pod rukom, može se savladati i okom pregledati, ti diskretni otkucaji srca 
malog grada, to je ono posebno značenje koje ima provincija u njenom najboljem 
smislu rčei. Ona za nas postaje arhetip, tvrdjava i središte sveta. Sve 
dimenzije i grada i okoline bliske su čoveku i njegovoj meri.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ulice, pa i one najmanje, od tri kuće, imale su svoje ime i prezime. 
Posle prevrata 1918. nova vlast je preimenovala stara imena iz austrijskog 
perioda i dala je nova, a neka su ostala po starom. Tako su paralelno živeli 
nazivi, neki još iz turskog vremena, utisnuti u svest gradjana, pa se nikakvim 
dekretima nisu mogli ukinuti. Bili su to nezvanični nazivi, pored onih zvaničnih 
koji su bili u službenom opticaju, ali mnogo manje u živom govoru ljudi.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Nazivi ulica bili su ispremetani, istorijski periodi bili su izmešani i 
razne vladavine su se mogle iščitavati po nazivima ulica. Iako je zvanično 
ime promenjeno, Capar ulica je zadržala naziv iz austrijskog vakta. Bivši 
Apel-plac dobio je posle 1918. naziv Vilsonov trg, Glavna ulica dobila je ime 
Kralja Petra. Ma kako da se neka ulica zvanično nazivala, ljudi su zadržali 
stare nazive i to je bilo teško menjati. Tabašnice su bile Tabašnice, Džindić 
mahala, isto tako, Konjanička ulica, koja odvodi do Tušnja, pa Bolnička ulica 
koja se pruža prema Bolnici. Mejdan, Brdo, Kula, Mosnik, Borić, bili su 
toponimi i granični brežuljci našeg grada.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Grad je pratila priča o kozi koju muze „cijela Tuzla“ i nije se 
moglo nigde doći ni proći, a da neko ne spomene našu čuvenu kozu. Začudila 
sam se, kad sam u nekim zapisima pročitala da Livnjaci o Guberima mnoge šale 
iznose i pevaju im: „U Guberu, selu bogatome, devet kuća, jednu kozu šćuća 
(muze), još se hvale da se dobro hrane“. Sličnost je očigledna. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Uobičajena mesta na kojima Tuzlaci<span style="mso-spacerun: yes">&nbsp; 
</span>zakazuju sastanke - pred Kinom, na Korzu, na mostu pod Kipovima, na 
Kapiji, kod Jakuba i slično. Ta mesta su prilično ograničena konfiguracijom 
grada, protokom rečice Jale i gradskim medjama. Niko neće, razume se, zakazati 
sastanak pred spomenikom Kralja Aleksandra, ili pred Gradskom Vijećnicom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Izmedju nostalgične idealizacije habzburškog carstva i krležijanske 
bespoštedne i pristrasne kritike, dvostruka monarhija nam je ostavila u 
nasledje i mnogo dobroga. Ogledala se na svakom koraku zaostavština jedne 
civilizacije i velikog napretka u odnosu na „turski vakat“. Dok su ranije 
epohe iščezavale brišući tragove svoje prošlosti, spomenici austrijske 
uprave trajali su i nadživeli su vreme i društvo koje ih je stvorilo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Putniku namerniku koji bi odnekud prvi put došao u Tuzlu, moglo je biti 
čudno, ali se u Tuzlu ulazilo ili sa istočne brčanske malte, ili sa zapadne 
krečanske. Što to više nije ništa značilo, nije bio razlog da Tuzlaci i 
dalje ljubomorno čuvaju stare nazive i uzimaju ih kao stvarne, iako ih više 
nema. Grad se nalazio ukopan izmedju dve „Malte“ – one istočne, koja je 
kada malte nije više bilo zadržala naziv „brčanska“, i one zapadne prema 
Kreki, koja je svoj naziv vremenom izgubila. To su bile neke vrste carine i državne 
kontrole svih onih koji ulaze u kasabu. U vreme izmedju dva rata malte su bile 
daleka prošlost, ali su nazivi ostali kao simboli minulog vremena, ali i kao 
neka vrsta prirodne granice iza koje grad nije išao mnogo u širinu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Vojne trupe iz austrijskog doba bile su smeštene na dva kraja izvan 
grada, ali nedaleko od njega u dva logora – Istočnom i Zapadnom. Ta dva mesta 
čine medju čitavog gradskog prostora. Ulični pločnik u gradu bio je sačinjen 
od većih četvrtastih kamenih kocki, unakrsno poredjanih. Devojčice su kredom 
iscrtavale „školicu“ i igrale se se na „trotoaru“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Posmatrano spolja, nije se moglo ni naslutiti kakva će biti sudbina 
Tuzle-grada. Smešten po strani od glavnih puteva, grad je bio nekako zaklonjen. 
Brzi vozovi nisu prolazili kroz njega ni pored njega, asfaltnih puteva nije 
bilo, osim Glavne ulice, autobusi su se probijali preko Snagova ka Zvorniku i 
dalje za Srbiju. Naša jedina redovna i pouzdana veza sa svetom bila je pruga 
Tuzla-Doboj, krak koji se kod Doboja odvajao od glavne pruge Sarajevo-Brod. Pa 
ipak, njegovo industrijsko zaledje, brojno radništvo i centar okruga učinili 
su da Tuzla, pored svega, postane privlačno i važno središte.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Konfiguracija grada i njene osnovne okosnice, od krivudavih sokaka po 
okolnim brdima i brežuljcima, do glavnih magistralnih tokova dužinom grada – 
sve je to u doba mog detinjstva bilo još nenačeto i u svom, činilo nam se, 
najboljem i najlepšem izdanju. Kvartovi po brdima i mahale, bili su lepo održavani, 
krečeni i utonuli u male baštice sa cvećem. Nove zgrade su se zidale duž 
glavnih ulica, i poneka sasvim nova velika zdanja su se pojavljivala, dok su 
stara još uvek bila u svome prvobitnom obličju. Tiho iščezavanje grada započeće 
tek posle rata ubrzanom i preteranom eksploatacijom, iscrpljivanjem slane vode 
radi proizvodnje soli, ali nekih znakova bilo je već i izmedju dva rata. Čaršijske 
celine bile su još uvek očuvane i netaknute, zanatske radnjice, često zapuštene 
i garave, i lepo uredjeni dućani sa šarenom robom, možda i nisu bili 
preterano lepi, ali nama su se činili kao neki čarobni okvir našeg detinjskog 
ludovanja. Kuće prizemljuše, u mnogim delovima grada, ostajale su veoma nisko 
naspram novoizgradjenih kuća na sprat, ali u to vreme niko nije ni pomišljao 
na njihovo rušenje. One su stajale čvrste i sigurne, mada niske, ali održavane, 
redovno krečene sa crnim drvenim krovovima. Soliterska i betonska znamenja 
novog vremena koje će tokom posleratnog doba preplaviti tuzlanske prostore, 
nije moglo da iz našeg pamćenja izbriše stara zdanja koja su na njihovom 
mestu nekada istrajavala. Inspirativna središta grada, bilo ih je nekoliko – 
čuvena Kapija, pa pijaca i zgrada Opštine sa njom, po strani pijace čuvena kuća 
„Barok“, takodje srušena u naletu tonjenja i rušenja, žuta zgrada 
Gimnazije o kojoj će posebno biti reči, Bristol, magični hotel koji je usred 
grada dominirao, most sa kipovima kod Tabašnica, crkvena ulica sa klupama i 
hladovitim krošnjama pod kojima su se šetali i sastajali parovi i počinjale 
prve ljubavi, a nada sve gradski Korzo, pojava svojstvena gradu uglja i soli, 
toliko koliko i sam njegov život, nešto što postoji samo u toku dva sata 
dnevno, pod svetiljkama koje se pale, pa dok ne padne noć, čuveni Trg 
oslobodjenja gde su se u ranu jesen 1943. vijorile 40 dana jugoslovenska i 
crvena zastava, dok je cela Evropa grcala u fašističkom mraku.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U detinjstvu je sve izgledalo kao na dohvat ruke. Izvan tog kruga kao da 
nije bilo ničega. Taj krug poznatih stvari i vidika postepeno i neprimetno se 
širio, korak po korak, ulica po ulica, dok nismo obuhvatili pogledom ceo grad i 
okolinu. Ne samo što je naš grad počivao na tradicijama starobosanske države 
i dveju velikih carevina, a stanovništvo izmešano u uzavrelom „bosanskom 
loncu“, već je i moja lična sudbina bila vezana za dva sveta – svet mog 
oca i svet moje majke. Živeti u različitim svetovima, smatram preimućstvom i 
prednošću nad smirenim i nekonfliktnim bivstvovanjem u svetu homogenizovane 
ljudske zajednice.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Šta zapravo znači živeti u više svetova – je li to dobro ili loše? 
Pozitivna sinteza ili nedostatak identiteta? Nisam tada razmišljala na ovaj način, 
ali znam da sam se dobro osećala kao dete iz dva različita sveta, suočeno sa 
onim spolja, trećim svetom. Ništa mi nije smetala ni katolička veronauka u 
Klosteru, ni šaputave molitve moje bake pred kandilom u Debrcu, a ni Kelimei šehadet 
islamske vjere, što nam ga je predavao efendija Čokić - uz porodični 
komunistički ambijent. Sve je bilo podjednako zanimljivo, izazovno i novo, a ja 
sam se provlačila kroz taj labirint verovanja, dogmi i tradicije, ali i 
predrasuda, slobodno i bez predubedjenja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ipak, „dva sveta“, o čemu je moja debrčka Majka govorila, trudila 
su se da me prisvoje. Stvar je, prosto, bila u tome da li sam ja „naša“ ili 
„njihova“. Kad sam dolazila leti kod Majke u Debrc, ona je često govorila: 
„Ti si naša, znaš!“ – ne objašnjavajući šta to „naša“ 
podrazumeva, iako je meni bilo prilično jasno. Posle u Tuzli, Nena je 
uzvikivala: „Ma ti si naša!“ Niko, očigledno, nije mene pitao da li želim 
da budem „naša“ ili „njihova“, već su me prisvajali.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Roditelji, svako za sebe, imali su pravo da budu svoji,<span style="mso-spacerun: yes">&nbsp; 
</span>njih niko nije prisvajao, jer to nije ni bilo moguće. Za moju malu dušu, 
smatrali su, imaju pravo da se bore, jer ona je podjednako „naša“. Po 
prirodi stvari, a i mojoj naravi, ja sam se povlačila i pred jednom i rped 
drugom stranom<span style="mso-spacerun: yes">&nbsp; </span>- nisam želela da 
budem ni „naša“ ni „njihova“, ma kako da je to bilo teško. U svemu 
tome bila je barem jedna prednost. Budući da nisam bila izrazito „nečija“, 
mogla sam sa svakom stranom da saradjujem, tj. svako me je smatrao dovoljno 
„našom“, da može imati poverenja u mene, ali ni za koga nisam bila 
dovoljno „njihova“, da bi me smatrali zaista svojom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</span></span></p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_17.htm"><b>Prethodna strana</b></a></TD>
<TD><a href="248_19.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

