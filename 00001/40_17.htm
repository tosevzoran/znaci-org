<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_16.htm"><b>Prethodni dokument</b></a></TD>
<TD><a href="40_18.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">VOJNI 
I POLITIČKI SLOM</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Vojna 
kampanja Osovine protiv Jugoslavije može se prikladno podijeliti u dvije faze: 
najprije odlučni nalet u trajanju od 6. do 10. aprila, a zatim druga faza, od 
11. do 17. aprila, koja uključuje zauzimanje vitalnog prostora i svršava 
predajom jugoslavenske vojske.<sup>51</sup> Prva se faza sastoji od velikih 
ofenzivnih pokreta u Makedoniju, Srbiju i Banat, i konačno 10. aprila u 
sjevernu Hrvatsku i Sloveniju, što je dovelo do sloma svih jugoslavenskih 
frontova obrane. Do 10. aprila jugoslavenske su snage bile već u potpunom 
neredu, predajući se i odstupajući u svim područjima osim uzduž albanske 
granice. Videći slom na svim frontovima, jugoslavenska Vrhovna komanda izdala 
je tog dana Operativnu direktivu broj 120 kojom je naredila opće povlačenje 
svih jedinica prema brdovitoj unutrašnjosti zemlje, gdje bi se mogla 
uspostaviti jaka linija obrane i izdržati dok ne stigne pomoć od zapadnih 
saveznika. Vrhovna komanda je preko radija također obavijestila sve jedinice da 
tuku neprijatelja na svoju vlastitu inicijativu gdje god bude moguće — iako 
je to sigurno bila pusta nada usred skoro potpunog raspada oružanih snaga.<sup>52</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">51 
Kronologiju Aprilskog rata treba rekonstruirati na osnovi škrtog jugoslavenskog 
dokumentarnog materijala, objavljenih neprijateljskih materijala i svjedočanstava 
nekih visokih oficira koji su u to vrijeme komandirali raznim jugoslavenskim 
jedinicama. Vidi <i>Drugi svetski rat, </i>I, 7; Dedijer, »Sur l'armistice 
'germano-yougoslave'« osobito str. 1 — 2.<span style="letter-spacing:-.45pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">52 
Terzić, str. 505-507.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Desetog 
aprila, posljednjeg dana prve faze, nekoliko sati prije ulaska njemačkih 
tenkova u Zagreb, hrvatski ustaše su pod vodstvom i uz pomoć njemačkih 
agenata proglasili Nezavisnu Državu Hrvatsku. U Sloveniji su prvoga dana rata 
slovenske političke stranke (osim komunista) formirale Slovenski narodni 
savjet, ali. aprila, slijedeći događaje u Zagrebu, Narodni savjet se preko 
Radio-Ljubljane proglasio jedinom suverenom vlašu koja jedina predstavlja 
slovenski narod.<sup>53</sup> Slijedećeg dana savjet se predao talijanskoj 
vojsci koja je ušla u Ljubljanu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Dok 
su armije Osovine 13. aprila napredovale sebi svojstvenim tempom na svim 
frontovima, predsjednik vlade Simović, koji je bio i načelnik štaba Vrhovne 
komande, prenio je svoja ovlaštenja na generala Danila Kalafatovića i dao mu 
instrukcije da zatraži primirje, jer je daljnji otpor nemoguć »zbog događaja 
u Hrvatskoj i Dalmaciji.«<sup>54</sup> Pod »događajima u Hrvatskoj i 
Dalmaciji« Simović je mislio na djelovanje ustaške pete kolone i nekih 
hrvatskih oficira u jugoslavenskoj vojsci, te dijela poluvojnih organizacija 
Hrvatske seljačke stranke, ali ono je, kao i aktivnost slovenskih političara u 
Sloveniji, u stvari bilo od malog vojnog značenja. Oni su teško mogli biti 
uzrok potpunog sloma, ali su predstavljali prikladan izgovor da se objasni ono 
što je u stvari bio (kao što je Simović kasnije priznao) potpuni slom 
jugoslavenskih oružanih snaga na svim frontovima i neuspjeh jugoslavenskih 
visokih oficira (velikom većinom Srba) da pokažu borbenu inicijativu ili odlučnost 
protiv neprijatelja.<sup>55<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">53 
O razvoju događaja u Sloveniji, vidi Saje, str. 15 — 27.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">54 
Simović je taj korak poduzeo očito na svoju ruku. Za tekst njegove naredbe 
Kalafatoviću i za druge dokumente o slomu oružanih snaga i primirju, vidi <i>Zbornik 
DNOR, </i>tom </span><span style="font-size:7.0pt">II</span><span lang="HR" style="font-size:7.0pt;
mso-ansi-language:HR">, sv. 2. str. 549-570; vidi također Čulinović, <i>Slom 
stare Jugoslavije, </i>str. 281 -309.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.2pt;mso-ansi-language:HR">55</span><span lang="HR" style="font-size:7.0pt;mso-ansi-language:HR"> 
Terzićev detaljni opis višeg komandnog osoblja jugoslavenskih oružanih snaga 
tokom aprilskog rata (str. 691-698), iz kojeg se skoro bez greške može izvesti 
nacionalnost komandanata, pokazuje da su uz položaje zapovjednika Vrhovne 
komande i ministra vojske i mornarice sva komandna mjesta viša od divizije bila 
u rukama Srba. Komandanti 29 od 30 divizija bili su Srbi, kao i komandanti 11 
kombiniranih odreda, od ukupno 12. Na položajima u zrakoplovstvu drugi su 
narodi bili prilično dobro zastupljeni, a u mornarici većinu komandnih mjesta 
nisu zapremali, Srbi.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nepovoljan 
položaj jugoslavenskih snaga od prvog dana napada i neposredne uzroke njihova 
sloma najbolje je karakterizirala autoritativna »Vojna enciklopedija« u svom 
članku o »Aprilskom ratu«:<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">»Tri 
početna udara rešila su sudbinu jugoslavenske vojske: 6. </span>IV <span lang="HR" style="mso-ansi-language:HR">u 
Makedoniji, 8. </span>IV <span lang="HR" style="mso-ansi-language:HR">u Srbiji, 
a 10. </span><span lang="DE" style="mso-ansi-language:DE">IV </span><span lang="HR" style="mso-ansi-language:HR">u 
Hrvatskoj. Sva tri puta su Hitlerovci probili granični </span>front<span lang="HR" style="mso-ansi-language:HR">, 
prodrli duboko u unutrašnjost, i jugoslavensku odbranu izbacili iz ležišta... 
Kad je probijen granični </span>front<span lang="HR" style="mso-ansi-language:HR">, 
</span>jugoslovenske<span lang="HR" style="mso-ansi-language:HR"> trupe bile su 
ubrzo prevaziđene, raskomadane, opkoljene, bez veze, bez komora, voćstva.«<sup>56</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Međutim, 
kolikogod treba kriviti jugoslavensku vojsku zbog nedostatka borbenosti, treba 
reći da se .„ona jednostavno nije mogla mjeriti sa^silama Osovine. 
Kombinirana vojna sila Njemačke i njenih saveznika bila je nerazmjerno nadmoćna, 
i mala jugoslavenska vojska nije imala nikakve šanse za uspješnu obranu. 
Jugoslavenska Vrhovna komanda već je prvoga daha rata izgubila kontrolu nad 
svojim armijama na položaju, a u većini slučajeva i svaki kontakt s njima. 
Nastavila je s izdavanjem naređenja, ali ona su bila samo formalna, budući da 
se nisu odnosila na stvarno stanje na bojištu; naređenja se nisu mogla ni 
prenositi do armija, a još manje provesti u djelo.<sup>57</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">56 
</span><span style="font-size:7.0pt">Aprilski</span><span style="font-size:7.0pt;
mso-ansi-language:HR"> </span><span style="font-size:7.0pt">rat</span><span lang="HR" style="font-size:7.0pt;mso-ansi-language:HR"> 
Vojna enciklopedija, </span></i><span lang="HR" style="font-size:7.0pt;mso-ansi-language:HR">I, 
189, prvo izdanje.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">57 
Drugi svetski rat, </span></i><span lang="HR" style="font-size:7.0pt;mso-ansi-language:HR">I, 
491-492.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Četrnaestog 
aprila kralj i njegova uža okolina, a 15. aprila predsjednik vlade Simović i 
vlada, te praktično svi glavni sudionici nedavnog udara, pobjegli su iz zemlje 
s jednog aerodroma kraj Nikšića u Crnoj Gori. S izuzetkom nekih jedinica koje 
još nisu čule tu vijest (pa je bilo nešto borbe na albanskoj granici), </span><span lang="DE" style="mso-ansi-language:DE">Aprilski</span><span lang="HR" style="mso-ansi-language:
HR"> rat je bio završen. Od čitave jugoslavenske oružane sile samo je mali 
dio izbjegao zarobljavanju, a i taj privremeno; mali dio mornarice u sastavu od 
dva torpedna čamca i jedne podmornice pobjegao je u Egipat;<sup>58</sup> dio 
zrakoplovstva, između šezdeset i sedamdeset aviona, odletio je iz zemlje; oko 
1500 vojnika pobjeglo je u Grčku. Vojnike su uskoro zarobili Nijemci, a četrdeset 
četiri aviona je kratko vrijeme nakon bijega uništio napad njemačkih 
bombardera na aerodromu </span><span lang="DE" style="mso-ansi-language:DE">Paramythia</span><span lang="HR" style="mso-ansi-language:HR"> 
blizu Janjine, u sjeverozapadnoj Grčkoj. Oko dvadeset drugih aviona odletjelo 
je u Egipat.<sup>59</sup> I Nijemci i Talijani bili su iznenađeni brzinom 
jugoslavenskog rasula. Očekivali su da će se vojska, ili bar dio vojske, nakon 
početnih poraza povući u unutrašnja planinska područja i čvrsto se boriti 
sve dok bude imala municije i hrane.<sup>60</sup> Umjesto toga, kao što je 
primijetio jedan njemački oficir, »osvajanje Jugoslavije, s njemačke točke 
gledišta, bilo je praktički vojna parada.«<sup>61</sup> General Roatta 
komentirao je u svojim memoarima: »Mi smo u stvari vrlo dobro znali da 
jugoslavenska vojska ne bi mogla izdržati protiv snaga Osovine. Ali mislili smo 
da će neprijateljska komanda, shvaćajući da je bitka izgubljena, ipak više 
voljeti slavnu propast (»morire </span>in<span style="mso-ansi-language:
HR"> </span>bellezza<span lang="HR" style="mso-ansi-language:HR">«) pokušavajući 
izvršiti briljantni proboj na nekoj od naših slabih točaka, ili na frontu u 
Alpama ili u Albaniji.«<sup>62</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">58 
Vidi </span><span style="font-size:7.0pt">Adamich, »The Royal Yugoslav Navy in 
World War II«</span><span lang="HR" style="font-size:7.0pt;letter-spacing:-.2pt;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">59 
</span><span style="font-size:7.0pt">Richards</span><span lang="HR" style="font-size:7.0pt;
mso-ansi-language:HR">, </span><span style="font-size:7.0pt">I</span><span lang="HR" style="font-size:7.0pt;mso-ansi-language:HR">, 
298.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">60 
Vidi naređenje o rasporedu za Operaciju 25. od 30. marta 1941, kako ju je 
izdala OKH, mikrofilm br. T-78, rola 329, snimke 6, 285. 870.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="DE" style="font-size:7.0pt;mso-ansi-language:DE">61 
Von Melenthin, </span><span lang="HR" style="font-size:7.0pt;mso-ansi-language:HR">str. 
31.<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">62 
Roatta, str. 162.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Planinski 
tereni Jugoslavije, idealni za gerilsko ratovanje, bili su zaista velika vojna 
prednost, ali izuzev nekoliko gerilskih jedinica, jugoslavenska vojska je bila 
uvježbana samo za konvencionalno pješadijsko i artiljerijsko ratovanje, tipično 
za prvi svjetski rat. Pod postojećim uvjetima, u Jugoslaviji u to vrijeme ne bi 
niti gerilski rat bio moguć. General Terzić (bivši kraljevski jugoslavenski 
oficir koji je tokom rata postao partizanski general) sugerira da je 
jugoslavenska Vrhovna komanda trebala izdati naređenje za općenarodni gerilski 
rat u područjima na kojima nije bilo široke petokolonaške aktivnosti, ali 
njegova sugestija proizlazi iz kasnijih partizanskih uspjeha koji su postignuti 
pod političkim i psihološkim okolnostima sasvim drugačijim od onih koje su 
vladale u vrijeme invazije i tokom Aprilskog rata.<sup>63</sup><o:p>
</o:p>
</span></p>
<span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">63 Terzić, str. 506-507.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_16.htm"><b>Prethodni dokument</b></a></TD>
<TD><a href="40_18.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

