<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br>
PRILOG IV -    
DOKUMENTI NEMA&#268;KOG RAJHA 1943. I 1944.   


<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_258.htm"><b>Prethodni dokument</b></a></TD>
<TD><a href="4_14_3_260.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ KOMANDE 15. BRDSKOG ARMIJSKOG KORPUSA OD 19.  
NOVEMBRA 1943. ŠTABU 2. OKLOPNE ARMIJE O SARADNJI ČETNIKA SA NEMAČKIM TRUPAMA  
U DALMACIJI I ZAPADNOJ BOSNI1</strong></p> 
<p>Poverljivo</p>
<p>Komanda XV (Brd.) A.K.</p>
<p>Odelj. Ic2 br 1006/43 str. pov.</p>
<p>Veza: 1. Načelnik štaba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;  
H. Q,3 19. 11. 1943. 2 izvoda</p> 
<p>2. oklopne a. Ic/AO&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;  
&nbsp;</p>
<p>656/43 str. pov. od 25. 10. 1943.</p> 
<p>2. Razgovor</p>
<p>pukovnika Pfaferota4 sa majorom Sauerbruhom</p>
<p>Predmet: Saradnja sa četnicima</p> 
<p align="center">NAČELNIKU ŠTABA 2. OKLOPNE ARMIJE</p> 
<p>U vezi gornjeg javljamo:</p>
<p>a) Borbeno sadejstvo sa četničkim grupama duž glavne saobraćajnice Bihać  
— Gračac — Knin — Drniš — Šibenik sastoji se u tome što su četnici  
okupljeni u posebnim uporištima uz oslonac na nemačke trupe. Četničke vođe  
primaju naloge i uputstva o vršenju zadataka obezbeđenja i izviđanja od  
zapovednika nemačkih uporišta.</p> 
<p>Obezbeđenje najvažnijih pogona na Krki takođe je pojačano od strane četnika.  
Na prostoru istočno i severoistočno od Vrlike nalaze se četnički odredi  
vojvode Đujića5 koji, prema uputstvima divizije, obezbeđuju divizijsko područje  
prema istoku.</p> 
<p>Sem toga, specijalne četničke grupe upućuju se prema našim direktivama u  
komunističku pozadinu.</p> 
<p>Područje Banje Luke obezbeđuju četnici vojvode Drenovića prema jugozapadu i jugu. Pismeni sporazumi nisu ni u jednom slučaju  
sklopljeni.</p>
<p>b)&nbsp; Preimućstva ove saradnje su na sledećim područjima: Dobijanje 
obaveštenja o komunistima.</p>
<p>Pomoć trupama u svojstvu vodiča i jačanje sopstvenog obezbeđenja.</p>
<p>Sem toga, navedene četničke grupacije su se u periodu dužem od godinu dana 
dobrom većinom iskazale i u napadu i u odbrani u osloncu na nemačke trupe. 
Tako je 114. lovačka divizija mogla, zahvaljujući razumnom tretiranju četničkog 
pitanja, da prodre do obale, jer su četnici odmah izrazili spremnost da se 
upuste u zajedničku borbu protiv komunista.</p>
<p>S obzirom na privrednu situaciju Hrvatske ne bi, ta-kođe, trebalo umanjiti 
značaj činjenice da četnici pružaju dalekosežnu pomoć našim nabavkama 
stoke i održavanju stočnih sajmova.</p>
<p>U slučaju raskida odnosa treba računati s tim da će četnici u potpunosti 
biti izručeni samovolji Hrvata7 i uticaju komunista.</p>
<p>S tim bi bilo povezano dalje radikalizovanje pravoslavnih elemenata. Područja 
koja oni naseljavaju zahvatio bi ustanak. Tome bi neminovno usledilo dalje 
srozavanje ionako slabih privrednih snaga, što bi još više išlo naruku 
ustaničkom pokretu.</p>
<p>Dokaz za to su srednjobosanske grupacije koje naše trupe, usled nedostatka 
snaga, ne mogu dovoljno da nadziru i za sebe da vežu. One sve više podležu 
uticaju Mihailovićevog pokreta ili komunista, sve više divljaju i pretvaraju 
se ili u pljačkaške bande ili paktiraju sa komunistima.</p>
<p>c)&nbsp; Četničke vođe sa kojima se odvijala saradnja:</p>
<p>Vojvoda Rokvić.8 Energični vođa koji bez prekida i ustezanja sarađuje sa 
nemačkim trupama. Izjašnjava se za Nemačku i u slučaju neprijateljskog 
iskrcavanja stoji sigurno na našoj strani.</p>
<p>Vojvoda Đujić. Ljotićev pristalica. D[raža] M[ihailović] vrši stalni 
pritisak da bi ga pridobio za sebe. Prisluškivanjem je više puta dokazano da 
je Đujić slao lažne izveštaje D. M. kako bi se izvukao ispod njegovog 
uticaja. Od strane divizije Đujić se, uz namerno preterivanje, prikazuje kao 
naročito aktivni borac protiv komunizma u saradnji sa nemačkim Vermahtom.</p>
<p>Vojvoda Drenović. Uspravna ličnost, nepomirljiv protivnik komunista 
(komunistički zločini nad njegovom suprugom odveli su je u smrt), smatra sebe 
zaštitnikom svojih pravoslavnih sunarodnjaka. Više od godine dana sarađuje 
otvoreno sa nemačkim Vermahtom. Pokušaj D. M. da utiče na njega dosad je bez 
uspeha.</p>
<p>Čitav niz drugih četničkih vođa na području južno od Bihaća, 
neumoljivi su protivnici komunizma i dobri vojnici. Svi su se istakli u saradnji 
sa našim trupama, a kao svoj zadatak označavaju zaštitu pravoslavnog stanovništva 
od uništenja.</p>
<p>&nbsp;</p>
<p>1&nbsp; Snimak dokumenta (pisanog na mašini) u Arhivu VII, Nacionalni arhiv 
Vašington (NAV) T-314, rolna (r.) 566, snimak (s.) 342-343.</p>
<p>2&nbsp; Obaveštajno odeljenje.</p>
<p>3 Glavni stan ili komandno mesto (Hauptquartier).</p>
<p>4 Verner (Pfafferott Werner).</p>
<p>5 Momčilo.</p>
<p>6&nbsp; Uroš.</p>
<p>7&nbsp; Odnosi se na ustaše.</p>
<p>8&nbsp; Mane.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_258.htm"><b>Prethodni dokument</b></a></TD>
<TD><a href="4_14_3_260.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>