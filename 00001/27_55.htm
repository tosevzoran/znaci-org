<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_54.htm"><b>Prethodni dokument</b></a></TD>
<TD><a href="27_56.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote0" style="margin-top:0mm;margin-right:0mm;margin-bottom:0mm;
margin-left:59.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark53"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">SPLAVOVIMA 
PREKO DRIN</span></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">E</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">&nbsp;<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Jednog jutra aprila 1943. u čete i bataljone 
stigao je zahtev da se jave dobrovoljci od kojih će biti formirane grupe za 
prelazak preko Drine. Trebalo je da njihova akcija omogući prelazak celoj 
brigadi. Održani su partijski sastanci i četne konferencije. Borcima je objašnjeno 
od kolike je važnosti za nastupanje u pravcu Čajniča da proleterska brigada 
pređe Drinu i razbije talijanske i četničke snage na desnoj obali. Posle 
sastanka javilo se više dobrovoljaca, među kojima i mnogi desetari, vodnici i 
komandiri četa. Kako je u svakom bataljonu trebalo obrazovati po jednu grupu od 
svega sedam dobrovoljaca (šest bombaša i jedne bolničarke), naređeno je da 
se odaberu najbolji. Ali to odabiranje je bilo vrlo teško; dugo su se 
komandanti dvoumili koga da pošalju u štab brigade, gde je određen skup 
dobrovoljaca iz svih bataljona i gde će ih komandant i komesar brigade upoznati 
sa zadatkom.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I u štabu našeg 
bataljona nije bilo lako odabrati dobrovoljce. Kome god je od prijavljenih rečeno 
da se vrati u svoju četu, taj je nalazio hiljadu razloga da se odupre. Svako se 
osećao sposobnim za ovakav zadatak. Komandant bataljona je uzaludno govorio 
pojedincima da su još iscrpeni od rana i da je za njih ovo težak napor. 
Odgovarali su mu da im to ništa ne smeta i da se dobro osećaju. I borci i 
komandiri želeli su da učestvuju u ovoj akciji.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na kraju je komandant 
naredio da jedan po jedan izlaze i staju u stroj, a on će doneti odluku ko 
ostaje u grupi, a ko se vraća u jedinicu. Prvi je istupio kamandant 1. čete Žića 
Trninić.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Bilo bi nezgodno 
mene vratiti u četu dok ne izvršim ovaj zadatak! Šta bi na to rekli borci? 
— poslužio se on lukavstvom, i dodao: — Ja sam i vešt za ovakve akcije.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Komandant je trenutak 
ćutao, a zatim rekao:</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Dobro, Žićo, bićeš 
komandir dobrovoljaca Šestog bataljona.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Za Žićom su se 
javljali ostali, među njima i ja. Uvidevši da je dobrovoljaca već dva puta više 
nego što je potrebno, komandant je uzviknuo:</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Dosta je! Ne izlazi 
više!</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prišao je stroju i 
odlučno počeo odabirati one koje -je hteo. Kada je došao do mene, rekao je da 
sam skoro naj</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">stariji</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
u četi</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:SR-CYR" class="HeaderorfooterImpact14"> 
i</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> dosta iscrpen, pa je tražio da se vratim. </span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">Odgovorio</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
sam da se osećam odmornim i potpuno sposobnim za taj zadatak. Komandant me je 
pogledao i složio se da ostanem. Kao sedmi član naše grupe odabrana je 
drugarica Zora Daniti, bolničarka.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dobrovoljci 6. 
beogradskog bataljona krenuli su uvalom iza prvih kosa koje su zaklanjale Drinu 
i stigli do jednog sela nedaleko od Ustikoline, gde ih je čekao štab brigade. 
Kad su sve grupe stigle, komandant brigade, Danilo Lekić, naredio je da se 
proveri ispravnost mitraljeza, automata, municije i ručnih bombi, kako je to 
naređenjem već bilo predviđeno. Zatim je održao kraći govor i objaenio plan 
prelaska Drine. Veće snage naše brigade zauzeće položaje u neposrednoj 
blizini reke, pozadi mesta određenog za prelaz. Ako dobrovoljci stignu na drugu 
obalu i osvoje prve neprijateljeve položaje, za njima će preći cela brigada, 
bez obzira na jačinu vatre i otpor neprijatelja.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Govorio je i komesar 
brigade, Mijalko Todorović Plavi. Rekao je da ovim izvršavamo lično Titovo 
naređenje, da naša brigada noćas mora preći Drinu, zauzeti talijanske i četničke 
položaje i produžiti nastupanje, jer iza naših leđa čekaju hiljade 
ranjenika.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kada smo uveče 8. 
aprila došli do Ustikoline, sve je bilo spremno za akciju. Glavni organizator 
građenja splavova za prelazak reke bio je drug Gavran, koji se i ranije bavio 
splavarenjem. On nam je objasnio da se ne treba bojati ako splavovi utonu malo u 
vodu i ako nam voda dođe do kolena ili ako nas malo matica zanese. Treba samo 
snažno veslati ka drugoj obali. Ovaj savet nam je mnogo pomogao, jer se kasnije 
stvarno sve odigralo onako kako je to Gavran predvideo.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Drina protiče pored 
Ustikoline između visokih brda i njeno je korito često prekriveno maglom. Te 
večeri je bilo mračno. Po grupama smo dolazili na određena mesta, odakle je 
trebalo da spustimo splavove u reku, a zatim da počnemo prelazak. Ranije nam je 
saopšteno da će grupa dobrovoljaca 1. crnogorskog bataljona, u kojoj se nalazi 
i Ante Raštegorac, prva zaploviti. Ako ona bude primećena i na nju neprijatelj 
otvori vatru, naše čete će joj svojim dejstvom omogućiti prelazak. Na isti 
način biće podržane i ostale grupe.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Grupa 1. crnogorskog 
bataljona je zaplovila. Kada se našla negde na sredini reke, s druge obale čuo 
se glas:</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ko je tamo?</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Odgovora nije bilo. 
Onda ee sa obale čuo pucanj. U tom trenutku zaplovile su i ostale grupe. S pažnjom 
smo slušali šta se događa s bombašima 1. bataljona. Čuli smo najpre dugi 
mitraljeski rafal. Nije dugo potrajalo, a sa obale osuše paljbu. Tada se začuše 
i eksplozije ručnih bombi, pa ponovo jako dejstvo mitraljeza i automata. Sve je 
nadjačavao glas Ante Raštegorca:</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Napred, hrabri 
proleteri!... Ne bežite, kukavice, jer ćemo vas sigurno pohvatati!</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U tim trenucima naša 
grupa se borila sa brzom maticom, koja nam je zanela splav; voda nam je došla 
do kolena. Postojala je i bojazan da se splav izvrne. Neprijatelj nas je dočekivao 
vatrom; drug Šuca je ranjen u ruku. Vešta bolničarka Zora ga je brzo previla. 
Mitraljezi stalno dejstvuju, a hrabri komandir naše grupe, Žića gađa iz svog 
automata uzvikujući:</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Napred, proleteri!</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pristižemo obali 
zasipajući je jakom mitraljeskom vatrom. Kada smo iskočili, primetili smo da 
četnici beže u pravcu sela Cvilina. Predahnuli smo u prvim rovovima pored 
Drine. Za to vreme grupa dobrovoljaca 1. crnogorskog bataljona prebacivala se u 
pravcu kosa i prvih položaja koji su se nalazili u podnožju brda. Počeli smo 
i mi da se prebacujemo dalje. Neprijatelj nas je na ovom otvorenom prostoru 
zasipao jakom vatrom. U isto vreme iza naših leđa već su bataljoni 1. 
proleterske brigade nastupali prema protivničkim položajima.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kad je grupa 
Beogradskog bataljona bila blizu sela u podnožju kose, Milan Munjae je prišao 
komandiru Žići i rekao:</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Moja je želja da 
me pustiš da prvi izvidim ove kuće i, ako u njima bude neprijatelj, da ga 
zaspem ručnim bombama. Jedino mi daj još jednog druga, da mi pomogne ako budem 
ranjen. Znao sam da će mi večeras trebati dosta bombi, pa sam ovu moju 
prokletu torbu natrpao do vrha . . .</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Žića se nasmejao i 
rekao:</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Znam da boljeg od 
tebe nema. Slažem se da pođeš. Ako u kućama bude četnika, bori se i ne vraćaj 
se dok mi ne pristignemo. Ako uspeš i kada vidiš da se mi približavamo, 
polako se e pomoćnikom prebacuj prema bunkerima...</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Munjas je zatim hitro iščezao 
u mrak. Kratko vreme posle toga odjeknule su eksplozije njegovih bombi i povici:</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ne bežite, 
proleterima ne možete pobeći!</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naša grupa se, zatim, 
prebacila velikom brzinom</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">i 
pod samim bunkerima pristigla Munjasa. Četnici nas do</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">čekaše</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
kratkom, ali jakom vatrom, pa pobegoše uz kose do </span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">sledećih</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
utvrđenja,</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Po vatri smo zaključili 
da je četnike uhvatila panika i da su u velikoj neizvesnosti gde se nalaze 
proleteri i kolike su snage prešle Drinu. Panika je uhvatila i</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14"> 
Talijane,</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
koji su iz svojih oružja ispalili hiljadu granata, mina i puščane municije. 
Izgledalo je kao da Drinom ne teče voda, nego zapaljeni benzin ili nafta.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bilo je mnogo položaja 
i stalno su se smenjivali juriš za jurišem, stalno su dejstvovali mitraljezi i 
automati. Napadi grupa dobrovoljaca trajali su neprekidno nekoliko sati. Za to 
vreme brigada je užurbano prelazila Drinu.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dok je naša grupa i 
dalje nastupala, neprijatelj je s novih položaja pružao sve jači otpor; po našoj 
oceni, nije bilo ostalo mnogo vremena do svanuća. Uskoro smo utvrdili da 
neprijatelj teži zaobilaženju naših grupa s bokova, a možda i s leđa. U tim 
trenucima dobrovoljci 6. bataljona nalazili su se na donjoj ivici jednog 
proplanka, u bunkerima koje su ranije držali Talijani i četnici. Na drugoj 
strani proplanka, na samoj ivici šume, nazirali su se drugi bunkeri. Razmišljali 
smo da li i dalje treba napadati, ili se učvrstiti za odbranu dok ne stigne 
brigada. Municije nam je nedostajalo, a prostor ispred nas je bio otvoren. I dok 
smo se oko toga dvoumili, iz bunkera je počela koncentrična vatra u pravcu naših 
položaja. Zatim su se čuli uzvici i videla masa vojnika koja je jurišala 
prema nama. Nije nam ništa drugo preostalo nego da se branimo. Naišavši na žestok 
otpor, neprijatelj se brzo povukao u svoje bunkere.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sudeći po vatri, on je 
pokušao da juriša i na druge grupe naših bataljona.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Baš kada smo 
pretpostavljali da može doći i do najgorega, da neprijatelj ponovo izvrši 
juriš, kada nam je ponestalo municije, začuli smo na desnom i levom krilu, 
prema Krčinom brdu, dejstvo naših proleterskih četa. Posle nekoliko minuta 
one su već bile sasvim blizu. Među nama je zavladala velika radost — naši 
su uspeli da pređu Drinu, a mi smo izvršili svoj bombaški zadatak.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uskoro smo čuli i glas 
komandanta brigade, koji je naredio da se dobrovoljci odmah povuku iza bunkera. 
Kada smo stigli do njega, pitao je da li smo svi živi i ima li ranjenih. Posle 
toga je pohvalio sve grupe, rekavši da smo časno izvršili zadatak proleterske 
brigade. U timtrenucima bili smo puni ponosa što pripadamo 1. proleterskoj.</span></p>
<p class="MsoNormal" align="right" style="text-align:right"><span style="font-size:7.5pt;mso-fareast-language:SR-CYR" class="Bodytext192">Ratomir 
MRDOVIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_54.htm"><b>Prethodni dokument</b></a></TD>
<TD><a href="27_56.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
