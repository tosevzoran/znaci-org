<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_8.htm"><b>Prethodna strana</b></a></TD>
<TD><a href="248_10.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" style="text-align:justify"><span lang="HR" style="font-size:
14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<h1><span lang="HR">NA MANSARDI</span></h1>
<p class="MsoNormal" style="text-align:justify"><span lang="HR" style="font-size:
14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify"><span lang="HR" style="font-size:
14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Posle dve godine stanovanja u nameštenoj sobi kod Jovana 
Simića, preselili smo se u Dom narodnog zdravlja. Otac je na prvom spratu Doma, 
u desnom krilu, dobio dve sobe i nuzprostorije, da smesti porodicu, dobrotom 
tadašnjeg upravnika Doma dr Lederera koji je shvatio stambene i novčane 
neprilike mladog para. Jer, otac je nekoliko godina po završetku studija otplaćivao 
dugove od studentskih kredita i drugih pozajmica, naročito za dve poslednje 
godine kada se već oženio, a nije imao nikakve prihode. Otuda je ova prilika 
bila odlična za roditelje, a i prostora je bilo mnogo više nego u jednoj sobi. 
Promena ambijenta, za dete od nepunih pet godina, iz Ciganluka u centar grada 
značila je mnogo. Već ranije majka me je upisala u zabavište Kola srpskih 
sestara, gde sam upoznala mnoge dečake i devojčice sa kojima ću kasnije ići 
u školu, a sa nekima sam ostala u doživotnom prijateljstvu. Na fotografiji sačuvanoj 
iz tog vremena vidi se da sam bila medju najmladjima – majka me dovodila i 
odvodila kući. Dolaskom u Dom pružila mi se prilika da steknem druga u igri i 
prijatelja sa kojim ću ostati u trajnoj, životnoj prijateljskoj vezi. Iznad 
nas, u potkrovlju Doma, na mansardi stanovali su Baumanovi – porodica ruskih 
emigranata. Otac, Vladimir, majka Varvara i sin Saša. Dečko dve godine stariji 
od mene, bio je takodje jedinac, prilično usamljeno dete, pošto su oba 
roditelja radili u Domu – majka u dečjem Dispanzeru kod oca, kao medicinska 
sestra, a otac u Bakteriološkoj laboratoriji. Te godine Saša je trebalo da 
podje u osnovnu školu. U stvari, Saša i ja smo se prvi put sreli i upoznali već 
ranije, u Dečjem letovalištu na Ozrenu, gde su odlazila deca na odmor od po 15 
dana, pa je Baumanka (tako smo je zvali), povela zajedno s drugom decom mene i 
Sašu, i pazila je na nas. Bilo je to negde 1931. godine, dok su roditelji otišli 
sa skautima na more u Budvu. Bila sam tada najmladje dete u koloniji, ispod 
predvidjenog uzrasta, pa nisam mogla da učestvujem u raznim aktivnostima, vežbama, 
trčanju i pešačenju, već sam uglavnom išla uz Baumanku i stajala po strani 
dok su deca vežbala. Odmaralište je bilo u lepom šumskom ambijentu, u 
zelenilu. U velikim prostorijama koje su meni izgledale ogromne, imali smo 
trpezariju, sedeli smo na drvenim klupama za dugim stolovima i tu smo se 
hranili. Spavali smo u spavaonicama sa nameštenim krevetima. Bile su to drvene 
barake, sa svim potrebnim komforom, vodom i kanalizacijom. Odmaralište na 
Ozrenu je radilo sve do rata 1941., a onda je u ratnom vihoru uništeno.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Pošto nas je u Domu delio samo jedan sprat, mansarda je 
pružala idealno mesto za igru. Trčanje gore-dole po stepenicama, klizanje sedeći 
na gelenderu, a najviše na samoj mansardi, gde smo stvorili malo carstvo dečje 
igre. Mansarda, kad sam je ja upoznala bila je prilično sredjena i adaptirana 
za stanovanje, ranije kad su tek uselili bila je obični tavan, pa je Dom negde 
krajem 20-ih godina uložio sredstva da se mansarda upriliči za stanovanje. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Sa stepeništa se pravo ulazilo u prostor koji je bio neka 
vrsta predsoblja a u drugom delu iza jednog zida bila je mala kuhinja, tj. tu je 
bio postavljen šporet. Na desnoj strani ispod kosog prozora bio je veliki sto 
na kome je Baumanka spremala hranu i ponekad peglala. Ceo taj prostor ostao je 
relativno nedoteran, videle su se grede, zidovi su bili nemalterisani, a neravna 
površina poda bila je popločana ciglom što je davalo kuhinji toplotu i 
prijatnost – bar se meni tako činilo.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Iz kuhinje se preko dva stepenika ulazilo najpre u prvu, 
malo veću sobu, ututkanu i sa lepim ručnim radovima, koja je služila za 
goste, za sedenje, pijenje čaja oko pet sati, za neku vrstu društvenog života. 
U toj, da je nazovemo gostinjskoj sobi, bio je pod prozorima smešten sto sa 4 
stolice, na prednjem zidu bio je naslonjen kredenac, a do njega ormančić-komoda 
sa Sašinim knjigama. Vremenom će Baumanovi kupovati kod “Kruljca” na 
otplatu komad po komad nameštaja i već pred rat ova soba biće ispunjena novim 
i lepim nameštajem. Druga soba bila je spavaća, sa tri gvozdena, bela bolnička 
kreveta postavljena uza zidove – verovatno pozajmljeni od Doma. Ispod visoko 
postavljenih prozora stajao je manji stočić i polica, a uz sama ulazna vrata 
mala tučana peć ofarbana bronzom u koju su Baumanka i njen muž stalno 
ubacivali mrki krečanski ugalj, pošto su navraćali sa donjeg sprata u stan 
svakih dva-tri sata. Na čeonom zidu iznad kreveta visila je slika sa troje tipično 
ruske dece: dve devojčice s mašnom u kosi, Nina i Volodja Bauman, deca Sašinog 
strica Miše, i Nataša, ćerka Sašine tetke Marusje, koji su detinjstvo 
proveli kod bake Lize u Pavlovsku. Slika je sve vreme stajala na zidu i bila je 
neka vrsta kultnog predmeta i zaštitni znak mansarde. U stanu, koliko se sećam 
nije bilo tepiha, već su ponegde bile prostrte krpare ili po bosanski 
“ponjave” – tradicionalna sirotinjska prostirka. Prozori u obe sobe bili 
su visoko podignuti – samo smo ih penjanjem na stolicu mogli dosegnuti, bili 
su okrenuti na istu stranu i gledali su ka brdu Borić.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Iz kujne se kroz podignuta vrata ulazilo u tajnoviti 
tavanski prostor koji je bio neuredjen i pun visokih greda preko kojih smo 
preskakali. Bio je to pravi, solidno izgradjen tavan od crvenog crepa i prepun 
greda gde su se nalazile razne stvari–sanduci, kutije, prošlogodišnja jelka. 
Ponekad smo zalazili u dubinu potkrovlja, od čega je mene obuzimala jeza, dok 
se Saša kretao kao po svojoj teritoriji. Idealno mesto za igru žmurke i razna 
istraživanja, ali mesto zabranjeno za duži boravak zbog hladnoće i raznih 
“opasnosti”. Ispod nas, na prvom spratu Doma, sve je bilo čisto i svetlo, 
mirisalo je na lizol i jodoform.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Dok sam bila manja, Baumanovi su me vodili sa sobom u 
posete – kod bračnog para Lastovjecki, kod Milohova na Slanoj Banji i kod 
Podurecovih u Kreki… Gospodja Lastovjecki, punačka i nasmejana, lepo našminkana 
Ruskinja i njen muž visok, prosed čovek sa cvikerom na nosu, primali su nas na 
čaj i gospodja nam je pokazivala svoje ručne radove. Kod Milohova sam bila u 
najranijem detinjstvu – odlazak kod njih za moje dečje noge bio je pravi 
izlet. Njihova kuća nalazila se u krugu Slane Banje pošto se već udje kroz 
banjsku kapiju, sa leve strane puta, ispod samih bušotina. Preko puta njih sa 
druge strane ulice stanovao je inženjer, Nemac Muk. Kod Milohovih smo se morali 
popeti uz strme, drvene stepenice, što je meni izgledalo kao “čardak ni na 
nebu ni na zemlji”. Starica je bila tipična Ruskinja s pundjom na potiljku i 
u skromnim, dugim haljinama, a sam Milohov bio je najstariji i najugledniji član 
ruske kolonije u Tuzli, pošto je iz rata izišao kao pukovnik. Malo mu je to 
vredelo u našoj bosanskoj zabiti, ali on nikada nije skidao svoju oficirsku 
uniformu bez epoleta, i oficirsku šapku. Imali su sina geologa u Francuskoj, i 
ćerku Valentinu udatu Materno, koja je s mužem u Beogradu držala mlekaru 
&quot;Kijev”. Deca su ih ponekad posećivala da bi ih negde 50-ih odveli kod 
sebe u Francusku, gde su i umrli. Najradije i najčešće sam išla kod 
Podurecovih u Kreki, pa i u kasnijim godinama. Rudarski inžinjer Podurec, plećat, 
visok i mladolik, sa ženom sitnom i delikatnom, živeo je sa dve ćerke u nizu 
kuća na ulazu u Kreku. Ove su bile rezervisane za inžinjere mahom iz Srbije, i 
drugih krajeva. Gospodja Podurec, sitna, mužu do ramena, bila je tiha i nečujna, 
ćerka Ljuba visoka i stasita na oca, a mladja Tanja plava s pletenicama više 
je ličila na majku. S Tanjom sam išla u isti razred gimnazije, pa su mi 
odlasci u Kreku prijali.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Igrali smo se u prostranom dvorištu iznad kuće gde je 
bilo raznih zanimljivih stvari, povrtnjak sa zasadjenim povrćem, razne šupe i 
mesta za skrivanje. Jedne godine, Ljubin udvarač, mladi tehničar, izvršio je 
samoubistvo pred njihovom kućom – navodno zbog neuzvraćene ljubavi – posle 
čega su se Podurecovi nekako povukli.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">U ranoj mladosti Saša se družio sa sinom rudarskog inžinjera 
Tarasova, Vsevolodom. Njegova majka, Natalija, lepa i živahna žena, obolela je 
1936. godine od trbušnog tifusa. Živeli su na Bukinju, u rudničkoj koloniji. 
Na preporuku Baumanovih otac je išao u posetu oboleloj ženi Tarasova, ali ona 
je već u rekovalescenciji prekršila strogu dijetu, dobila je peritonitis i na 
kraju u teškim mukama umrla, za što je inž. Tarasov krivio oca. Sećam se da 
je otac sa žaljenjem govorio kod kuće o tom slučaju, jer je ona već bila 
prebolela krizu bolesti, ali je posle sama sebe dovela u opasnost. Tada nije 
bilo antibiotika, i takva bolest obično se tragično završavala.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Poznato je da su medju emigrantima dospeli u Jugoslaviju 
mnogi odlični stručnjaci, medju njima oko 1.200 inžinjera raznih struka. I 
kod nas u Tuzli i Kreki radilo je nekoliko, uglavnom rudarskih inžinjera: 
Podurec, Kakovin, Tarasov, Timošok i gradjevinski inžinjer Babkin, koji je 
projektovao naš čuveni Bazen na Slanoj banji. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Baumanov stančić sa malo nameštaja, gde su sredine soba 
bile poluprazne, ostavljao nam je dosta mesta za igru. Naše omiljene dečje 
igre bile su raznovrsne i menjale su se u skladu sa našim odrastanjem i novim 
saznanjima. Najpre smo se igrali piljaka u dvorištancetu doma, zatim smo terali 
obruče, bili su to točkovi od drveta koji su mogli s jednim štapom da se 
teraju duž gradskih trotoara, zatim, kad sam dobila rolšue bilo je pokušaja 
da se naučimo toj veštini.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Kao osnovci Saša i ja smo izmišljali razne igre – kao 
da se vozimo parobrodom, da letimo u avionu, da se vozimo u automobilu. 
Prevrtali smo stolice i sedali na naslone, između drvenih nogu smeštali smo se 
kao u naslonjače. Kao putujemo na prekookeanskom brodu, ali mi se ne poznajemo, 
a faktički mi smo braća. Igra se zove “Neupoznata braća”. Pošto se 
upoznamo naš razgovor se kreće najpre od poznatih stvari, preko manje 
poznatih, do novih saznanja, kad najzad otkrivamo da smo mi braća koja su 
razdvojena još u najranijem detinjstvu. Priča je imala svoje varijante, ali 
uvek se radilo o prevrnutim stolicama, tj. o brodu gde se braća konačno 
upoznaju. Tada mi nije padalo na pamet zašto nismo bili brat i sestra koji se 
ne poznaju već upravo dvojica braće, što je mogao da bude znak Sašine čežnje 
za bratom ili drugom, pošto je on bio glavni “izmišljator” igre, a ja sam 
bila samo izvodjač.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Bela Hamvaš kaže da “svako prijateljstvo počinje 
maglovitim osećanjem da smo se već negde sreli. Kao da smo davno bili braća. 
Čak kao da smo bili blizanci. A kada se čovek odvoji od prijatelja zna da je 
taj odlazak samo privid. Negde, ostaje s njim zajedno, kao što je bio s njim i 
pre susreta”.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Iz riznice sećanja sa baumanske mansarde ostalo je mnogo 
trajno utisnutih slika, “slika od kojih se živi”. Stojimo pred otvorenim 
prozorima mansarde, popeli smo se na stolice, Saša drži u rukama kućnu 
relikviju, očev oficirski durbin i pokazuje mi kako ga treba držati i izoštravati 
sliku. On gleda i glasno komentariše kretanje na brdu Boriću, upravo preko 
puta nas. Iako je brdo udaljeno, sad izlazi jedna žena, hrani piliće u dvorištu, 
prosipa nešto po zemlji. &quot;Daj mi malo da i ja gledam”, moljakam ja dok 
Saša odugovlači, očigledno uživa u gledanju, ali isprobava moje strpljenje. 
Na kraju, Saša popušta i daje mi ga u ruke, ja se onda penjem na stolicu, jer 
prozor mansarde je previsok da bi se išta videlo. Vrtim prstima po durbinu, 
nameštam sliku. “Jeste, eno žena hrani piliće, i ja to vidim, deca se 
igraju u dvorištu, nešto se vidi i u unutrašnjost stana, - toliko je sve čudesno, 
jasno i razgovetno. Durbin je bio Baumanov zajedno sa starim oficirskim čizmama, 
kapom i drugim ostacima nekadašnje uniforme. Hrapava površina tog starog 
durbina, ostala mi je zauvek pod prstima, jedan dečji pogled u drugačiji svet, 
u tudje dvorište, na susednom brdu Borić.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Badnje večeri kod Baumanovih bile su svetli trenuci nepomućene dečije 
sreće. Najveće uživanje i najzanimljivija igra koju smo poštovali do kraja 
našeg druženja 1942. godine – znači dobrih desetak godina – bilo je 
pravljenje božićne jelke. Ukrašavanje jelke bio je poseban ritual i naročito 
se negovao u ruskoj tradiciji, što kod naših pravoslavaca nije bio prvobitni 
običaj. Takodje i Deda-Mraz, bio je po tradiciji ruski, a ne sovjetski, kako se 
to danas tvrdi - “Djed Maroz”, govorila je Baumanka. I u baumanskoj mansardi 
bio je to prvorazredni dogadjaj na koji se s radošću čekalo preko cele 
godine. Nekoliko dana pred Božić, Bauman-otac je odnekuda donosio veliku 
jelku, uvek granatu i visoku, sam je tesao krst za nju i postavljao je da stoji 
u jednom uglu prednje, veće sobe i tamo gde je plafon pod nagibom najviši, ona 
je čekala svoj dan. Toga dana sam se uvek budila rano, i ranije nego što treba 
već “nacrtala” na mansardi u prijatnom iščekivanju. Saša je svečano i 
sa pijetetom odnegde iznosio kutije sa nakitom za jelku i počinjali smo da se 
pripremamo za svečani čin. Medju ukrasima, osim nekoliko sjajnih kugli i 
raznih veštačkih ukrasa bilo je najviše onih rukom napravljenih – srebrenom 
i bronzanom bojom obojeni krupni orasi i kroz njih provučen konac da bi mogli 
biti okačeni, zatim mnogi Deda Mrazevi napravljeni od vate sa crvenim delovima 
odeće, neki kolači takodje uvijeni u staniol, svećice i prskalice, ali iznad 
svega velika i lepa sjajna zvezda koja je uvek dolazila na vrh jelke. Za početak 
obreda Saša je najpre delio figure, one koje će on kačiti, i one koje će 
meni dopustiti da ih prikačim. Jednu ja, jednu ti – to je bilo kao neko 
nepisano pravilo. Bio je spretan i strpljiv i ukrasi su se nekako lako smeštali 
na jelku, dok sam ja uvek nešto petljala s figurama, konci su mi se mrsili, 
iglice jelke su me bockale. Konačno, posle sat-dva tihog i smirenog uživanja 
privodili bi ukrašavanje kraju. Završnicu ovog obreda predstavljalo je 
postavljanje zlatne, osmokrake zvezde na vrh jelke. Ovaj završni deo rituala Saša 
je ostavljao za sebe, i kao glavni vlasnik jelke i kao viši rastom, pošto su 
jelke obično dosezale do plafona. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Za celo vreme dok smo ukrašavali jelku, Baumanka ili njen 
muž navraćali su kod nas, da bi nas nadzirali da ne napravimo neku štetu. 
Konačno bi došao kraj radnom vremenu i Sašini roditelji su stigli na mansardu 
kada bi počeo drugi deo rituala. Baumanka je u kujni dovršavala jelo za večeru, 
toga dana nismo ništa jeli, a večera bi počela kad se pojavi prva zvezda na 
nebu, kako je govorila Sašina mama. Ja sam bila nestrpljiva i stalno sam 
gledala u nebo, čak je bio upotrebljen i oficirski durbin da bi se bolje uočilo 
pojavljivanje prve zvezde. Gledali smo ukočeno u tamno nebo, i nazirali zlatni 
trag prve zvezde. S mansarde se nebo činilo bliže. Nisam sigurna, ali mislim 
da smo prvo večerali, a onda smo palili svećice na jelki i uzimali smo svako 
svoj poklon. Večera je bila po mom ukusu, bilo je slane ribe, kiselih 
krastavaca i drugih salata i piroški.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Jednom okićena, jelka je osvajala prostor oko sebe, pa i 
ceo stan – mansardu. Oko nje se širio magični krug u kome su svi postajali 
lepši i bolji. Uzbudjenje, moje i Sašino, bilo je na vrhuncu kada bi se 
pristupilo paljenju svećica na jelki i deljenju i razgledanju poklona koji su 
često bili vrlo maštoviti i neobični. Pokloni su bili rasporedjeni ispod 
jelke, koja je dodirivala plafon mansarde, a svaki je bio posebno zapakovan sa 
natpisom za koga je. Ja sam – razume se, donosila poklon, za Sašu, a oni su 
obavezno pripremali poklon i za moju majku, dok oca nisu uzimali u kombinaciju. 
Značenje tih baumanskih poklona nije bilo u njihovoj materijalnoj vrednosti već 
u pažnji s kojom su odabrani i načinu kako su pripremani. Većinom su bili ručno 
izradjeni ili naučeni. Saša je obično odrecitovao neku lepu rusku recitaciju, 
ili odsvirao nešto na violini, što je tajno učio, da oni nisu znali unapred. 
Baumanka je obično izradila neki lep ručni rad za majku i za mene. Saša mi je 
obično poklanjao knjigu ili neki lep crtež, ali najkrupniji i najtrajniji bili 
su pokloni koje je pravio stari Bauman. On je znao stolarski zanat i s velikom 
veštinom je pravio razne predmete od drveta. Jednom mi je poklonio za Božić 
veliku mapu Jugoslavije prikovanu na jednoj drvenoj tabli koja je imala sijalice 
uz svako veće mesto pa su se prilikom traženja pojedinih gradova te male 
sijalice palile i gasile. Umorna i zadovoljna vraćala sam se uveče kući prilično 
kasno, i pričala sam s uzbudjenjem roditeljima kako je proteklo Badnje veče i 
pokazivala sam poklone.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Dok su me kod kuće jurili zbog svakog zalogaja u kući Baumanovih jela 
sam skoro sve što su mi ponudili. Ipak, moja prijemčivost za rusku ishranu 
imala je granice – boršč nisam mogla da podnesem, mnogo tečnosti, mnogo 
povrća, što nisam volela. U danima Uskrsa mi je teško padalo tradicionalno 
jelo “Sirnaja pasha”, koju je Baumanka pravila. Iako specifično, to jelo, 
zapravo slatkiš, svakome se dopadalo, osim meni.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U našoj kući majka je kuvala svakodnevnu hranu iz potrebe i nužde da 
se nešto jede – niti je kuvanje volela, a nije imala ni mnogo smisla. 
Baumanovi su po ruskom običaju ishrani pridavali ritualni značaj. Sve je bilo 
po nekim pravilima, posebni nazivi svakog jela, kako se spravljaju, kada se jede 
jedno, a kada drugo i tako redom. Od svih jela sa Baumankinog repertoara najviše 
sklonosti imala sam za piroške, zatim za popodnevno pijenje čaja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kao i svi Rusi, Baumanovi su gajili ljubav prema čajnom napitku. To je 
bio obred i svakodnevno zadovoljstvo – pijenje čaja, negde oko 5 sati po 
podne. U to vreme ja nisam razumela zašto se baš svakog dana pije čaj, kad ga 
mi pijemo samo kad smo bolesni. “Tjeper vipijom čajku”, govorio je Bauman 
– sada ćemo piti čaj… i to svakog dana u isto vreme i sa istim 
entuzijazmom. “Nema mora bez barke”, kažu Dalmatinci, a ja sam mogla već 
tada reći “Nema Rusa bez čaja”. Ne zato što sam volela čaj, naprotiv – 
već zbog celog rituala i zbog raznih posluženja uz čaj – sitnih kolačića 
i keksa koje je pravila Baumanka, zatim raznih slanih ribica koje sam volela, džema 
i meda uz mazanje buterom i slično. Ipak, neke kombinacije bile su za mene 
neshvatljive, na primer čaj s mlekom. Bauman je voleo da sipa mleko u čaj “Čaj 
s malakom” i u tome je uživao, a ponekad je sipao tečnost u jedan dublji 
tanjir pa je iz njega pio umesto iz šolje i naglas je srkutao. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U našem porodičnom životu nije bilo rituala, sve je bilo podredjeno očevom 
poslovnom ritmu, a taj je bio brz i dinamičan. Mnogo vremena za bavljenje 
“sporednim stvarima” nije bilo, a upravo tim sporednim stvarima se kod 
Baumanovih pridavao značaj i važnost.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kao kod većine Rusa imendani i rodjendani su u životu porodice Bauman 
igrali veliku ulogu. Ma gde da se nadju od Južnog do Severnog pola Rusi će 
slaviti svoje imendane i rodjendane, što je svakako bilo jedno od lepih 
nasledja aristokratskog života – prilika za proslavljanje i poklone. Pamtili 
su datume svih prijatelja i rodbine, a toga nije bilo malo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Bauman koji je bio vičan raznim tehničkim znanjima, - na kadetskom 
korpusu je završio i stolarski zanat – pravio nam je razne igračke i cele 
igre od drveta i kartona. Tako nam je izradio pokretne slike i stripove iscrtane 
u kartonu i obojene, pa su mogle da se kreću. Imali smo priliku da gledamo 
predstavu “Ruslan i Ljudmila” uz Baumanovo recitovanje na ruskom, i uz 
pokretanje likova na jednoj kartonskoj traci. Meni je za jedan rodjendan 
napravio malu kuhinju za lutku, s kredencom, stolom i stolicama, a zatim i spavaću 
sobu, s krevetima i ormanima. Što je najvažnije sve te sprave, drvenariju i 
igre on je pravio u tajnosti, da ga niko od nas ne vidi kako bi nas iznenadio s 
poklonima. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Baumanka je sa svoje strane znala da šije i radi razne ručne radove, pa 
je majci za svaki praznik ili rodjendan poklanjala svoje rukotvorine – podmetače, 
šustikle i jastučiće. Kad je otac otvorio ordinaciju privatne prakse ona mu 
je poklonila jedno okruglo jastuče za stolicu kod radnog stola i to je jastuče 
preživelo i rat i očevu smrt. Njeni ručni radovi su nadživeli i tvorca i 
vlasnika i ostali su kao izbledeli svedoci jednog prijateljstva.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U to vreme žene su, pa čak i one siromašnije imale u kući šivaću mašinu, 
obično “Singerku” na nožni pogon, ali Baumanka je imala malu mašinu koja 
je imala ručni pogon. Uživala sam da stojim pored nje, kad je nešto šila, 
jer mi tu spravu nismo imali u kući. Ona je to vrlo vešto radila i uglavnom je 
šila obične stvari. Ponekad mi je dozvoljavala da ja okrećem ručicu, dok je 
ona sa obe ruke pridržavala materijal. Kasnije sam, celog života žalila što 
moja majka nije šila, jer se to obično prenosi na žensku decu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Baumanovi su bili skromni i uzdržani, nisu nametali svoje društvo, pa 
je i Saša bio jako uzdržan – nije često dolazio, dok sam ja svaki slobodan 
trenutak koristila da skoknem do mansarde. Već samo ustrčavanje uz dva sprata 
Doma zdravlja bilo je uzbudljivo, preskakala sam po dva stepenika, da bi sva 
zadihana uletela u njihovo “rajsko” potkrovlje. Već u prvoj prostoriji, 
koja je bila i kuhinja uvek se nešto mirisno krčkalo na šporetu, ili je 
Baumanka mesila nešto za velikim stolom. U stanu je Saša obično učio i radio 
domaće zadatke, ili je vežbao violinu, pa sam ja u stvari remetila njihov 
dnevni raspored. Ali tu je bio stari Bauman koji je uvek imao vremena za mene, 
pokazivao mi neke slike, ili knjige, pričao sa mnom ili se trudio da me nauči 
ruske pesmice. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Baumanova velika želja bila je da me nauči “gavaritj pa ruski”, ali 
u tome nije imao mnogo uspeha. Mada sam sve razumela i zapravo, mogla bih i da 
progovorim, da nisam bila toliko stidljiva, - ali nisam mogla da prozustim “pa 
ruski”. Šta sve nije pokušavao stari Bauman. Učio me je danima pesmu – 
recitaciju od Krilova “Pa uljicam slana vadjili …“ ali i to se završilo 
potpunim krahom. Kad je trebalo da na Badnje veče odrecitujem pesmicu, ja sam 
uspela da prozborim samo prvu strofu i dalje ni makac.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Već u najranijem detinjstvu Bauman me je uz crtanje “čovečuljka” 
naučio pesmicu što se pamti do groba: “Točka, točka, zapitaja, minus, rožica 
krivaja, us, us – barada, uho, uho – volasa ručki, noški, agurječik, vot 
i višel čelovječik”.<span style="mso-tab-count:1">&nbsp;&nbsp;</span><span style="mso-tab-count:2">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</span><span style="mso-tab-count:
2">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</span><span style="mso-tab-count:2">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span><o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Mnoge srećne i radoznale trenutke provela sam stojeći pred ormanom u čijem 
su gornjem delu stajale Sašine knjige. Ne znam ko je bio tvorac ovog ormana, da 
li sam Bauman ili neki stolar, tek ovaj orman je odigrao značajnu ulogu u mom 
detinjstvu. Najpre zbog svog privlačnog izgleda – bila je to neka vrsta 
komode, okruglasta, povisoka, sa gornjim delom u kom su bile knjige, i donjim 
pregradama gde bi Baumanka držala razne stvari. U gornjem polukružnom delu sa 
staklom i zavesicama stajale su Sašine knjige. Mnoge knjige bile su istovetne s 
mojima, ali predmet interesovanja bile su one knjige koje nisam imala. Vidim 
sebe kako stojim pred ormanom i po ko zna koji put molim da mi pozajmi moju 
omiljenu knjigu “Trojica u snijegu” (“Die Drei im Schnee”), od Eriha 
Kestnera. Već sam je čitala nekoliko puta, ali, pošto uvek moram da je vratim 
Saši, posle izvesnog vremena poželim ponovo da je čitam. Saša kao vlasnik 
knjige čuva svoj monopol i nerado je daje i to uvek s istim upozorenjem: “Pa 
već si je čitala, koliko ćeš je puta uzimati…” Meni se uvek iznova čita, 
ne znam zašto, verovatno što je knjiga humorističnog sadržaja, napisana za 
“djecu od 6 do 60 godina”. Moj omiljeni pisac Erih Kestner u svim svojim 
knjigama prevedenim u nas pisao je za decu i o deci. Ovo je bila zapravo za mene 
prva knjiga gde se uglavnom radilo o odraslima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Živeli smo u svetu knjige i mašte,umesto u realnom svetu. Bliži nam je 
bio “Ajvanho” i “Čovek bez senke”, nego ljudi iz susedstva. Svet 
odraslih nam je bio prilično nerazumljiv i tudj, pun nekih pravila, naloga, 
zabrana i zapovedi, što nas je od njega udaljavalo i upućivalo zlatnom stazom 
snova i mašte. U Sašinom životu bilo je, doduše, mnogo više regulativa i 
naredbi nego u mome. Najpre crkva i njeni nalozi, što je imalo veliku ulogu za 
sticanje pobožnosti i prave vere, kod mene je potpuno izostala. Otac je učinio 
sve da u taj svet bogobojažljivosti i ne udjem, i da me on ne uhvati u svoje 
zamke. Zatim, strogi vaspitni nazori Sašinih roditelja koji su svoje 
obrazovanje sticali u strogim internatskim modelima ženskih instituta i muških 
vojnih internata, pa su nastojali da ih prenesu i na Sašu. Iako pravog razloga 
nije bilo, - Saša je već po sebi bio poslušan i smeran dečak - majka je 
insistirala na strogosti, učenju i ponavljanju lekcija. Podrediti se pravilima 
bilo je glavno načelo njihovog vaspitnog metoda. Dotle je moja pozicija bila u 
“slobodnom lebdenju” izmedju jakih političkih preokupacija roditelja i onih 
praznina koje ležeran način rukovanja detetom ostavlja na volju. Saša je 
svoje radne navike sticao strogom disciplinom i pod stalnim nadzorom roditelja, 
a ja svoju prirodnu lenjost nisam mogla bez nadzora i učešća roditelja u mom 
školovanju, da savladam. Umesto redovnog učenja i ponavljanja lekcija, ja sam 
čitala knjige, a umesto zadaća zapisivala sam razne neobične stvari u svoje 
beležnice. Domaći zadatak sam obično ispisivala pred sam čas, i to 
matematiku prepisivanjem, a srpski iz svoje glave. Svodilo se na isto, iako sam 
već tada osećala manjkavosti takve improvizacije.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Sem knjiga, Saša i ja smo uživali u čitanju stripova, s tim što je Saša 
više nego ja želeo da ih sačuva. Isecao ih je a zatim je po završetku priče 
stavljao medju kartonske korice, prišivao ih debelom vrpcom ili kanapom i tako 
ih koričio. Kad su bili tako lepo uredjeni onda smo ih ponovo čitali i, 
razmenjivali ih, jer sam i ja poučena njegovim primerom i sama koričila neke 
stripove. Bili su to klasični Diznijevi stripovi, ali i detektivske priče o 
tajnom agentu “Iks 9”. Paja Patak, Miki, Mini i Šilja, crtani junaci našeg 
detinjstva bili su nam toliko bliski da nam se činilo kao da su rodjeni negde u 
našem kraju. Moj omiljeni strip bio je o razmaženoj princezi iz zemlje Šećerleme 
koja ne može da se odluči izmedju mnogih udvarača. Medju njenim kandidatima 
bilo je raznih, pa je bio i Burek-Djura, gadan i ružan. “To je, znate, 
Burek-Djura, svakome se on natura, sav je masan kao prasac, miriše na loj i 
kvasac”. A mladić koji voli princezu a ne zna da je ona, zapravo, princeza, a 
kome takodje nude Šećerlemu; “Šta će meni sve počasti carske, šta će 
meni krune licitarske, šta će meni cela Šećerlema, kad bez tebe meni sreće 
nema”. Mi smo uglavnom sve te stihove znali napamet i slatko se smejali nad 
njima. „Čoveče ne ljuti se“, bila je takodje lepa razonoda kao i domine 
koje smo neumorno igrali. S lutkama se nismo igrali, jer to ne priliči dečaku, 
a ni ja nisam bila jako zainteresovana za tu vrstu igre, iako mi je Bauman 
pravio razni nameštaj za lutke. Odrastanjem se sve više proširivalo naše 
interesovanje, ali samim tim i naše blago udaljavanje, jer su zanimanja bila 
različita.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pored toga Saša je učio nekoliko godina violinu kod Todika Stetkijevića 
i već je prilično napredovao. Često je vežbao dok sam ja sedela na mansardi, 
meni se činilo da violina užasno škripi i nisam je volela. Mnogo mi je draži 
bio klavir koji sam učila kod Hilde Perović, pa smo Saša i ja ponekad zajedno 
“muzicirali”, ali to je bilo pravo mučenje, jer ja nisam imala nikakvog 
dara za sviranje u dvoje. Nismo dalje odmakli od Bokerinijevog “Menueta”<span style="mso-spacerun: yes">&nbsp; 
</span>i “Chanson triste” Čajkovskog. Posebnu radost nam je donosila zima, 
kada smo vadili svoje sanke iz skrovišta – Sašine su bile na tavanu, a moje 
u jednom špajzu, i okretali smo se Trnovcu ili Golom Brijegu. Mi smo te sanke 
zvali “rodle” ili saonice, a sam sport je bio rodlanje. Deca čiji roditelji 
nisu mogli da kupe propisne rodle, pravili su male sanke, samo za jednu osobu, 
od nekih dasaka i sa gvozdenim podlogama koje su letele kao po ledu i zvali su 
ih “ligure”. Ta deca su jurila niz brdo po snegu mnogo brže nego mi sa 
“finim” saonicama.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Leto i letnji raspust donosili su nam još veće radosti – izlete, 
kupanje na Spreči, a nekad i na rečicama Oskovi i Gostelji, svakodnevne šetnje 
po Trnovcu, Ilinčici i okolini. A tek kad je otvoren Slani Bazen na Banji, to 
je bio najveći mogući poklon tuzlanskoj deci i omladini. Odlasci na Bazen, 
obavezni i svakodnevni, kupanje u slanoj vodi, sunčanje, ronjenje i sve ostalo. 
Jedino što nas je razlikovalo, mene i Sašu – on je morao da se šiša do 
glave, ja to nisam morala. Šišanje muške dece u letnjim mesecima “na 
nulu” ili nulericu, bilo je u modi izmedju dva rata. Verovalo se da će to 
doprineti boljem rastu i gustini kose. Čim počne leto pojavljivali su se dečaci 
obrijane glave i smešnog izgleda, - na pocrnelom telu i licu glava se izdvajala 
kao neka bundeva ili dinja. Imaš glavu kao dinja, govorila sam Saši koji je 
nerado morao da se povinuje, roditeljskoj brizi za gušću kosu. Nije mu bilo 
pravo, ali posle nekoliko dana se navikavao, a kad je proradio bazen bilo je još 
prijatnije kupanje bez kose.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Doba našeg najintenzivnijeg druženja bilo je izmedju moje pete i desete 
godine, da bi se nastavilo i kasnije, ali smanjenog intenziteta zbog školskih 
obaveza i privatnih časova muzičkih i jezičkih koje smo oboje pohadjali, zbog 
druženja sa novim drugovima i drugaricama. Dok sam nekada u ranom detinjstvu 
uglavnom ja bila počasni gost na mansardi, sada su Sašini drugovi dolazili, 
igrali šah i druge igre, učili i pričali svoje priče u kojima nisam učestvovala.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Koju godinu pre rata, Saša je već uveliko igrao šah sa svojim 
drugovima Mišom Gvozdićem, Mišom Vokićem i Momirom Savićem. Udubljeni u 
kockastu tablu – dva dečaka sede i zaneseni ne primećuju moje prisustvo, 
povremeno pomičući figure levo-desno, gore-dole. To što ne primećuju moje 
prisustvo i što sam im potpuno nepotrebna mogla bih još da im oprostim, ali 
igra koja isključuje moje učešće, dovodi me do blage zavisti. Saša traži 
sebi ravne partnere, pa iako me je naučio osnovna pravila igre, shvatio je da 
sam potpuno nesposobna za tu vrstu kombinatorike. Ukoliko me ponekad udostojio 
da odigra sa mnom neku partiju, on je za pet-šest poteza doveo do šah mata… 
Dečaci su bili pristojni i pažljivi prema meni, ali su me tretirali kao suvišnu 
i nepotrebnu, kao balast koji ometa njihove “muške” razgovore. Okretali smo 
se nekim novim naklonostima, ja mojim drugaricama, a on drugovima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Negde pred rat, 1940. Saša je dobio na poklon bicikl što je tada medju 
muškom omladinom bilo vrlo moderno. Pokušavao je i mene da nauči vožnji 
biciklom, ali kao veliki nespretnjaković nisam bila u stanju da se oslobodim i 
da sama vozim. Druga deca su već uveliko krstarila “na točku”, kako se 
govorilo, po ulicama i na Banji, a ja sam se tešila da ću se kada mi otac kupi 
bicikl, valjda i ja osloboditi i sesti na bicikl. Takva prilika se više nije 
ponovila, izbio je rat 1941.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U to vreme postalo je za djake i studente moderno obilaziti biciklom 
razne krajeve naše zemlje. Tako se i Saša sa svojim drugom Mišom Gvozdićem 
rešio da napravi turneju biciklom i to do sela Koraj gde je živeo njihov školski 
drug Vojo Gojković. U leto za vreme raspusta stigli su u Koraj gde su proveli 
dva dana, a zatim im se pridružio Jovo, Vojin stariji<span style="mso-spacerun: yes">&nbsp; 
</span>brat, pa su krenuli do Brčkog, a zatim i do Bjeljine gde su stigli u noć. 
Tražili su neku Jovinu tetku da kod nje prenoće ali je nisu našli, a Sokolski 
dom je bio zatvoren. Ležali su u parku na klupi, gde ih je pokupila policija i 
odvela u kvart, oduzete su im legitimacije i bicikli, i upućeni su u han da 
prenoće sa skitnicama i pijanicama – gde su prenoćili na klupi. Dobili su 
ujutro svoje bicikle i krenuli do Loznice, prešli Drinu, dospeli u Banju 
Koviljaču a onda se preko Zvornika vratili u Tuzlu, gurajući bicikle uzbrdo na 
Snagovu oko 9 kilometara. Uzbudljivo putovanje donelo je Saši vaške o čemu je 
Baumanka pričala s uzbudjenjem i gustim češljem isterivala ih iz Sašine 
kose. Takva se putešestvija nisu više ponovila pošto je iduće godine započeo 
rat, a ustaški genocid 1941. je odneo celu porodicu Gojkovića – Jovu, Voju, 
Olgu i njihove roditelje, zahvaljujući ustaškom zlikovcu Montaniju pod čijom 
su vlašću Jevreji i Srbi udarcima maljem u glavu bacani u Brčkom sa mosta na 
Savi. Mišo je pobegao privremeno u Srbiju, a Baumanovi su krenuli svojim putem.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Krajnji rezultat gradjanskog rata u Rusiji bila je emigracija carske 
vojske, njihovih porodica i ostalog stanovništva nezadovoljnog ishodom rata. Došlo 
je do masovnog iseljavanja - oko 2 miliona ljudi - to je bila najbrojnija politička 
emigracija u XX veku. Najveći broj se iselio izmedju 1919. i 1924. Prema 
Miroslavu Jovanoviću posle sloma Denjikinove vojske i poraza Vrangelove armije 
ljudi su iseljavali u nekoliko talasa iz Rusije. Prvi talas 1919. prošao je 
prilično neorganizovano (10.000 na brodovima i 30.000 preko Rumunije), drugi 
talas proleća 1920. iz Odese, treći u leto 1920, četvrti u jesen 1920 i peti 
talas 1921. U jednom od tih talasa 1920. došli su Vladimir i Varvara Bauman 
preko Turske, brodom &quot;Burgomister Šreder&quot; u Boku Kotorsku, tačnije u 
luku Herceg Novi. Tamo su proveli oko 10 meseci, gde su muškarci obradjivali bašte, 
a gospodja Bauman je radila u kuhinji. Državni i politički faktori 
favorizovali su prihvatanje i smeštaj ruskih izbeglica, kao i mogućnosti za 
dovršenje školovanja i razne povlastice za osposobljavanje i zaposlenje. Pošto 
je bio objavljen kurs za elektromontera Bauman se prijavio i otišli su u Tuzlu. 
Stanovali su u barakama vojnog logora, a Bauman je radio u noćnoj šihti na 
motoru za vagonete u rudniku Kreka, kasnije kao radnik u Solari i konačno kao 
činovnik u Konzumu. Baumanka je po dolasku u Tuzlu zahvaljujući činjenici da 
je bila obučena bolničarka u svetskom ratu, našla posao u Domu narodnog 
zdravlja<span style="mso-spacerun: yes">&nbsp; </span>u čemu joj je pomogla 
Valentina Materno, ćerka pukovnika Milohova - najpre kao nadničarka, a posle 
za stalno. Radila je kao patronažna sestra, obilazila je bolesnu decu, pa ju je 
u tom poslu pratio i mali Saša da ga ne bi samog ostavljala kod kuće. Kao 
vredna i pouzdana sestra dobila je stalni posao u Dečjem dispanzeru upravo u 
vreme kada je otac došao za šefa te ustanove. Kako je Bauman bio nezadovoljan 
poslom u Kreki, žena ga je nekako smestila u Dom zdravlja u Laboratoriju gde je 
počeo da izučava &quot;zanat&quot; laboranta-bakteriologa uz pomoć dr. 
Lederera i dr. Frida i na tom poslu je ostao do 1942. Najpre je radio kao nadničar, 
a pošto je u Beogradu položio stručno-administrativni ispit, razvrstan je kao 
činovnik a u isto vreme dobili su jugoslovensko državljanstvo. Čim su dobili 
službu u Domu, doselili su se na mansardu, s tim što je ona u to vreme bila 
obični tavan, da bi negde krajem 20-ih preuredjena za stanovanje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Stub porodice i spiritus rector bila je gospodja Bauman koju smo svi 
zvali Baumanka. Iako otac porodice, muž je bio podredjen jačoj ličnosti svoje 
žene, njenoj snalažljivosti i inteligenciji.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Varvara Bauman, po rodjenju Protopopova, bila je rodom iz Voronježa, 
zavičajnog mesta Ivana Bunjina. Bila je visoka, svetlo smedja ili plava, tanka 
u struku sa malo spuštenim ramenima, dugim, lepo oblikovanim nogama i svetlom 
kosom uvijenom u pletenicu i smotanu u pundju na zatiljku. Uticala je ukosnice - 
zvali smo ih harnadle - u pundju sve dok nije stajala čvrsto. Njene crte bile 
su stroge i ozbiljne, retko se smejala, i ulivala je respekt i na poslu i u 
porodici. Sve je na njoj bilo čisto i uredno, kao i u kući. U mladosti je završila 
gimnaziju i radila je kao učiteljica, a za vreme rata završila je kurs Crvenog 
krsta u Moskvi i radila je kao hirurška sestra u jednoj bolnici na rumunskom 
frontu. Zapamtila sam je najviše u belom bolničkom mantilu koji je bio jako 
zategnut u struku. Na ulici je obično nosila malu crnu filcanu toku umesto šešira. 
Njen muž Vladimir bio je rodom iz Batuma, od oca naturalizovanog nemačkog 
porekla i majke Ruskinje. Kraj rata je dočekao u činu potpukovnika, završio 
je vojnu gimnaziju i vojnu artiljerijsku akademiju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Oboje su u Rusiji ostavili brojnu rodbinu, obe majke, braću, sestre i 
njihovu decu. Dopisivali su se sa rodbinom sve negde do 1934.godine kad je 
obustavljena svaka prepiska sa Sovjetskom Rusijom. Sećam se, kao danas, jednog 
pisma koje je stiglo iz Rusije, bilo je napisano na papirnatoj kesi, umotanoj i 
presavijenoj u vidu koverta. Pitala sam kod kuće, zar oni tamo nemaju papir i 
koverte, na što se otac nasmejao i rekao da žive u velikoj bedi.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Baumanka je mnogo bolje govorila naš jezik, nego njen muž, što je i 
razumljivo, jer je ona imala mnogo više kontakta s ljudima svakodnevno, dok je 
on sedeo tako reći sam u laboratoriji i gledao u mikroskop. Verovatno je bio i 
manje nadaren za učenje jezika. Često je s mukom izgovarao neke reči a meni 
se naročito dopadalo kad je on umesto gospodja, govorio &quot;gospoža&quot; - 
deci obično padaju u oči smešne stvari. Ponekad bi se ja i Saša došuljali 
neprimetno i nečujno do laboratorije na prstima, gde je sve bilo neobično i 
tajnovito. More epruveta na stolovima, razni aparati, specifični miris - sve je 
to bilo izuzetno i nesvakidašnje, a uz to čisto i uglancano, skoro klizavo.<span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Bauman je po prirodi bio ćutljiv i povučen, pa je svojoj ženi prepuštao 
da vodi glavnu reč. Medjutim, oboje bi pocrveneli u licu kad bi se poveo 
razgovor o revoluciji u Rusiji. Razumljivo je da su većina ruskih emigranata 
bili antisovjetski raspoloženi, ali kod gospodje Bauman je to bilo naročito 
izraženo. Bila je netrpeljiva na svaki pomen revolucije i Sovjetskog Saveza. Sa 
ocem je dobro saradjivala, uzajamno su se poštovali, ali dok je otac donekle 
shvatao njihovu političku netrpeljivost, ona nikako nije mogla da shvati kako 
je uopšte moguće biti komunista i podržava Sovjetski Savez a naročito kako 
je moguće da jedan mladi lekar, uz to oženjen pravoslavnom ženom može da 
simpatizira s komunistima - o tome je razgovarala ponekada s mojom majkom. S 
ocem, mislim da su izbegavali političke teme, ali ako bi ponekad do toga došlo, 
ona se jako uzrujavala. Otac nije želeo da potresa Baumanku, samo je pokušavao 
da objasni da revolucija nije uzrok, već posledica svetskog rata u koji su 
narodi gurnuti protiv svoje volje, te da vlastodršci koji su naoružali narode 
i naterali ih da se medjusobno ubijaju ne mogu ništa bolje da očekuju posle 4 
godine krvarenja, već da ih narod otera s vlasti. Jednom, ostalo mi je urezano 
u pamćenje, bili su kod nas u gostima - ona je jako pocrvenela u licu i samo je 
rekla, već ranije ponavljanu rečenicu. &quot;Samo da i kod vas dodje 
revolucija, pa ćete videti&quot;. Taj strah od neke buduće revolucije i oterao 
je Baumanove, kasnije 1942. da izbegnu iz Bosne u Nemačku. Otac je cenio ljude 
čvrstih ideja i uverenja, pa je i Baumanove shvatao u njihovoj totalnoj 
predanosti svojim idejama carske Rusije. Govorio je da njima nije lako, 
napustili su svoju domovinu, došli u tudju zemlju, bez izgleda na povratak. 
Majka je još manje nastojala da se premosti ovaj jaz. Njoj je bilo jasno da se 
radi o nepremostivim suprotnostima. &quot;Oni su izgubili svoju otadžbinu, 
govorila je, žive u tudjini, misle da se nikada više ne mogu vratiti, ono što 
su doživeli bilo je svakako strašno&quot; - u raznim varijantama slušala sam 
od majke njen sud o tome.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kao što u verskom pogledu svi Rusi nisu bili preterano pobožni i 
revnosni posetioci crkve kao Baumanovi, tako ni u političkom pogledu nisu bili 
podjednako ogorčeni antiboljševici. Neki su bili blaži, a neki oštriji, ali 
su se svi kretali u jednom antiboljševičkom ambijentu, što je bio neizbežni 
istorijski okvir njihovog bivstvovanja u emigraciji. Izuzetak je bio Arkadije 
Rudomino - Adik, student, sin vrlo skromnih, moglo bi se reći siromašnih 
roditelja. Otac, suvonjavi brkajlija, uvek sa šeširom na glavi, majka omanja, 
punačka, brzonoga ženica koja je davala časove francuskog. Arkadije je stigao 
naknadno iz Rusije, krajem 20-ih godina, gde je proveo prve detinje godine i bio 
je pravi &quot;sovjetčik&quot;, što je ostavilo trajan trag na njegovim političkim 
uverenjima. Rumenih obraza, kako to biva kod plućnih bolesnika, Arkadije je bio 
lep, smiren i veoma mio čovek. Učestvovao je u studentskom pokretu na zagrebačkom 
univerzitetu i već 1941. bio je u Tuzli uhapšen i pretučen od ustaša. Doktor 
Šerstnjev i otac su ga nekako izbavili iz ruku policije i smestili u bolnicu 
zbog telesnih povreda, a<span style="mso-spacerun: yes">&nbsp; </span>kasnije, 
čim je pušten otišao je u Hrvatsku, a odatle na slobodnu teritoriju. Njegovo 
držanje u zatvoru je nadahnuto opisao Meša Selimović u svojim &quot;Sećanjima&quot; 
ali se Arkadije kasnije branio i tvrdio da on nije takav heroj kako ga je Meša 
doživeo. Ostao je dosledan svojim uverenjima, postao kasnije žrtva Golog 
Otoka, da bi se konačno vratio u normalan život i sa ženom i dva sina proživeo 
u Zagrebu. Kada je negde tokom rata umro stari Rudomino, Arkadijeva majka je 
bila bez sredstava za život, pa je Mjesni komitet SKOJ-a na sebe preuzeo 
organizaciju i troškove sahrane starog Rudomina. Osim njega, i Kosta Popov, 
nastavnik gimnastike u Gimnaziji je pripadao progresivnom pokretu, pa je kao 
takav 1941. bio hapšen. Pobegao je na slobodnu teritoriju na Majevicu i poginuo 
je u februaru 1942. od četničke ruke,<span style="mso-spacerun: yes">&nbsp; </span>a 
njegova žena je odvedena u logor Gradišku, odakle se nije vratila.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Prema popisu koji sam dobila od Saše a i po mom pamćenju, ruskih 
porodica u Tuzli bilo je oko 60, i to sa tri-četiri člana, što je iznosilo 
oko 200 ljudi. Da li su bili popularni i omiljeni u našoj sredini, teško je reći. 
Ne može se govoriti generalno, već je to zavisilo od samog čoveka. Neki su 
bili više u dodiru s ljudima - profesori, sudije, dok su drugi živeli sasvim 
po strani u nekom svom svetu. Svima im je bilo zajedničko teško savladavanje 
našeg tvrdog jezika, nasuprot njihovom mekom. Čak i njihova deca rodjena u 
Bosni uvek su zadržala ponešto od stranog akcenta. Bosanski čovek, navikao na 
mešovito stanovništvo<span style="mso-spacerun:
yes">&nbsp; </span>i razne nacije u svojoj sredini prihvatio je i ove Ruse koji 
su opštem nacionalnom šarenilu dodali svoju specifičnu crtu. Tuzla nije bila 
počastvovana ni jednom od knjeginja plave krvi, što su se rasule po Evropi. Naši 
Rusi bili su mahom iz srednjeg staleža, bivši oficiri, pripadnici nižeg 
plemstva, razni stručnjaci. Istina, bio je i jedan general medju nama. Zvao se 
Šeftelzon, a bio je tast gardijskog pukovnika kneza Jeleckog – radio je u 
fabrici Solvaj-sode u Lukavcu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Od celokupne ruske kolonije u Tuzli, koliko mi je poznato, stradao je 
samo profesor Muravjov. Nikolaj Muravjov bio je profesor u našoj Gimnaziji<span style="mso-spacerun: yes">&nbsp; 
</span>- došao je neku godinu pred rat. Prosed, srednjeg rasta, vrlo brz u 
pokretima i na neki način nemio čovek, bar za nas djake. Predavao je 
prirodopis. Svoje opredeljenje iskazao je po dolasku Nemaca na taj način, što 
je u školi vrlo striktno izvršavao ustaške propise, naročito one o pozdravu 
s ispruženom rukom &quot;Za Dom - spremni&quot;. Ta njegova ispružena ruka još 
dok nije ušao na vrata razreda činila ga je omraženim, naročito medju 
skojevskom omladinom koja je bila prilično brojna. Posle drugog oslobodjenja 
Tuzle u jesen 1944. neko se od njegovih djaka pobrinuo da stigne u zatvor. 
Smatralo se da je, svakako, bio jedan od ustaških doušnika, što nije bilo 
dokazano, ali je profesor bio streljan. Možda se i sam pribojavao ustaša, pa 
je zbog toga revnosno<span style="mso-spacerun: yes">&nbsp; </span>dizao ruku, 
ali je u svesti svojih djaka ostao kao simbol podrške zlu i beščašću. Da je 
Muravjov konzervativac i antiboljševik bilo je već odranije poznato, ali da će 
tako revnosno prihvatiti ustaška pravila, to nas je prilično iznenadilo. 
Milica Ćesarević, profesorka u našoj Gimnaziji još od 1934., mnogo godina 
kasnije pričala mi je da ga jednom pre 1941. u zbornici povodom progona 
Dekabrista u Rusiji, pitala da li mu je bio srodnik dekabrista Muravov, na što 
je on odgovorio &quot;Ja sam bio od onih koji su streljali, a ne od onih koji su 
streljani“. Njegova žena Milica Zukijević, profesorica latinskog, dolazila 
je kod nas kući i plačući je molila majku da joj pomogne, kako bi mu ublažili 
kaznu - bilo je žalosno videti je bednu i bespomoćnu, nekadašnju strogu i 
nadobudnu profesorku koje su se svi plašili. Majka koja nije imala nikakve veze 
sa hapšenjima OZN-e, malo je mogla da joj pomogne. Rekla joj je u mom 
prisustvu: &quot;Nemojte plakati, nadajte se da će ako nije kriv, biti pušten 
na slobodu...&quot;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Svi ostali Rusi ili bar većina njih, ostali su da žive u Tuzli do svoje 
penzije, a njihova deca su se uglavnom školovala kao i svi ostali. U kasnim 
80-im godinama u Domu penzionera u Tuzli, srela sam roditelje Igora Nicenka, 
majku poluslepu i oca koji se dobro držao, gde su proveli poslednje godine svog 
života, pošto su rano izgubili jedinca sina Igora. Nekada sam na beogradskim 
ulicama sretala starog Nicenka, kako sa nekim alatom i cvećem ide na rusko 
groblje gde je Igor sahranjen. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ugladjenost, pobožnost, sklonost prema tradiciji i utvrdjenom redu 
stvari, bio je onaj okvir za sliku Baumanskog društva u kome su dva osnovna 
stuba bila Crkva i Car koji su nezamenljivi i večni. Privrženost Caru nije se 
odvajala od privrženosti Crkvi i Bogu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Mi koji nismo imali cara, a Crkva je bila za većinu dece više-manje 
obavezna disciplina o kojoj se ne razmišlja - mi smo bili izvan tog baumanskog 
duhovnog kruga, ali smo shvatali da su to njihova sveta ubedjenja, njihov 
&quot;Kredo&quot; koji im je utisnut za ceo život.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Moji prvi koraci u život su vezani za boravak na baumanskoj mansardi - u 
igri s mojim drugom Sašom. U tim dvema sobicama na mansardi Doma narodnog 
zdravlja bilo je više duhovnosti, topline i tradicije ruskog čoveka nego u 
tomovima nepročitanih knjiga. Tu su živeli Ruslan i Ljudmila, ruski bogatiri, 
poeme Puškina i Krilova. Sve je bilo čisto i belo, kao na beloj ladji. 
Baumanska mansarda bila je utočište moje dečje usamljenosti, skromno stanište 
ruskih emigranata koji su sobom doneli miris rodnog tla i lepotu ruskog jezika.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Razaranje našeg malog sveta nastupilo je već uoči rata kada su se sve 
više polarizovale suprotnosti oko nastupajućeg fašizma – ono je postalo 
definitivno kada su Nemci ušli medju nas.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Rat je ovaj puta bio “najveći revolucionar”, razarao je stare odnose 
postojeće veze, navike i ustaljeni red i poredak. Rat je na neki način, ako ne 
razorio a ono doveo u pitanje staro prijateljstvo izmedju nas – mene i Saše. 
Njegovi su, a i on s njima žarko želeli da se na neki način domognu Rusije, 
ustvari na svaki način, pa i putem Hitlerovog oružja ako treba, da se sklone 
iz našeg uzavrelog lonca, da izbegnu Sašino mobilisanje u vojsku, a sve to 
pomoću svog nabedjenog nemačkog pripadništva. Ime Bauman pomoglo je starom 
Baumanu da se zapiše i deklariše kao poreklom Nemac, pa shodno tome da može i 
da iseli iz NDH, negde u Evropu, Nemačku ili Austriju. Ono što je za njih bilo 
spasonosno rešenje, za nas je bila propast. Mi smo, naprotiv žarko želeli 
pobedu Crvene Armije, kako bi se svi zajedno oslobodili najvećeg mučitelja 
svih vremena. Mnogo se o tome nije medju nama govorilo, ali to se znalo. Pobeda 
hitlerizma, za njih bi bila povratak u Rusiju, a za nas propast.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Dolazak lekara-Jevreja u jesen 1941. nije mnogo obradovao Baumanove. 
Stari je imao već svoje navike i ustaljeni način rada, bio je uglavnom 
samostalan i bez šefova, a posla je bilo toliko da se moglo savladati. Sa 
akcijom protiv sifilisa silno su se razgranali poslovi na pregledu krvi, posla 
je bilo za mnogo ljudi, a slatko predratno vreme je bilo zauvek prošlo. On je 
gledao na njih s nepoverenjem, a oni su zbog nemačkog prezimena i najavljenog 
odlaska zazirali od njega. Ipak, sa ženom doktora Nojfelda, Baumanka se kako 
tako sprijateljila i kad se rodila prva kćerka Najfeldovih i to na dan 22.juna 
1942. Baumanka je predložila da dete dobije rusko ime, kad se već rodila na 
dan napada na Rusiju. Dali su joj ime Irina, nažalost nije preživela rat. 
Poginula je za vreme bombardovanja Bosanske Krupe (po iskazu Ete Najfeld).<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Jesen 1942. Stvari se pakuju, porodica iseljava s mansarde gde je provela 
preko petnaest godina mirnog života i gde je Saša odrastao. Na sred sobe stoje 
zapakovani koferi i torbe i jedna velika korpa okruglog oblika koja je 
prekrivena sargijom i prošivena kanapom oko korpe. Šta je sve spakovala 
Baumanka u tu korpu, ne znam, tek tu su bile verovatno knjige, i druge porodične 
stvari. Ta korpa koja je stajala spakovana neko vreme pre njihovog odlaska bila 
je za mene simbol njihove emigrantske sudbine i izbeglištva. Baumanka je u 
jednom trenutku sela na stolicu i rekla, “Evo, to je sve što nosimo sa 
sobom”. Mukom i štednjom, velikim odricanjem mansarda je bila ispunjena lepim 
nameštajem kupljenim kod “Kruljca” na otplatu. Ceo taj inventar ostavljen 
je na licu mesta, ništa se nije moglo poneti, ali ništa nije ni prodato. Ko je 
uzeo te stvari nije mi bilo poznato, verovatno oni koji su posle njih došli na 
mansardu. Tek komisija za iseljenje obećala je Baumanu da će po dolasku u 
Poljsku dobiti potreban inventar, što je on poverovao, ali od tog obećanja 
nije bilo ništa kao ni od cele te poljske avanture – bila je od početka 
nerealna. Njihov davnašnji san da se nekako domognu Rusije, propao je već na 
samom početku, Nemci da postanu nisu mogli, Hitlerov pohod na Rusiju već je 
pokazivao prve znake svoje propasti, a Baumanovi su morali da plate visoku cenu 
svoje lakovernosti. Niti su mogli da stignu do Rusije, niti da se zadrže u 
Poljskoj gde su bili na svakom koraku suočeni sa posledicama terora i genocida.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Bilo je to na dan 4. novembra, taj odlazak Švaba iz Tuzle. Vagoni s 
ljudima i njihovim stvarima stajali su dugo na stanici pre polaska voza. To je 
bila neka specijalna kompozicija koja nije išla po voznom redu, pa je utovar 
trajao dugo u iščekivanju polaska. Ja ne bih išla da pratim Lederere niti 
bilo koga drugog, već sam išla da se oprostim od mog starog dečjeg druga Saše 
Baumana koji je zajedno s roditeljima krenuo u iseljenje sa Švabama. Zahvaljujući 
nemačkom prezimenu Bauman se prokrijumčario medju Švabe, da bi iselio iz 
Bosne, odnosno “kako bi pobegli od revolucije. Jednu smo preživeli, ali drugu 
ne bi mogli”, govorila je Baumanka. Strah od opasnosti, a i strah od gladi 
koja je već pomolila glavu, a najviše strah da će Sašu kad završi gimnaziju 
mobilisati u domobransku vojsku, doprineo je da se odluče za iseljenje s 
Nemcima. U stvari, najdublji motiv i krajnji cilj njihove odluke bio je uverenje 
da im se tako pruža mogućnost da se eventualno vrate u Rusiju, bar u onaj deo 
koji su Nemci okupirali. Bez obzira koliko je ta odluka bila kratkovida i 
opasna, ona je govorila o njihovoj iskonskoj želji i čežnji da se domognu 
svog zavičaja makar i po cenu najvećih žrtava naroda koji je trpeo nemačku 
okupaciju, konkretno Poljaka, jer su najpre stigli u Poljsku. Odredište je bilo 
tzv. Licmanštat, tj. Lodj. Boraveći u Poljskoj oni su se suočili s nedelima 
Nemaca u toj unesrećenoj zemlji, sa ispražnjenim imanjima koja su davana 
folksdojčerima sa Balkana i drugih krajeva. Uspeli su da se izbave iz Poljske 
uz pomoć dr Lederera, najpre u Linc, a zatim u Beč gde je Saša završio 
gimnaziju i započeo da studira medicinu. Kada su konačno posle završetka rata 
bežeći ovaj puta od ruske okupacije, otišli za Argentinu, Saša mi je pisao s 
tugom. “Naša procena da bi smo mogli uz pomoć Nemaca da se vratimo u svoju 
domovinu pokazala se pogrešnom…” Bauman i žena morali su da rade u fabrici 
da bi došli do kakve-takve penzije, a Saša je prekinuo studije medicine i nije 
je nikada završio. Nova sredina, tj. njihova treća domovina, bila je po mnogo 
čemu teža nego Bosna koju su napustili. Svi ostali tuzlanski Rusi ostali su u 
zemlji i mirno su proživeli posleratne godine.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Iako toga nisam bila svesna, u tom trenutku kada sam otišla na stanicu 
da se oprostim sa Sašom, pored vagona sa nemačkim iseljenicima, folksdojčerima, 
stavila sam prijateljstvo iznad politike i svih mogućih predrasuda. Nekolicini 
dežurnih skojevaca, koji su se u to vreme nalazili na stanici po zadatku, nije 
bilo pravo kad su me videli da se opraštam od Saše. Po cenu nepovoljne slike o 
mom političkom moralu, i skojevskoj doslednosti, došla da se rastanem sa 
drugom iz mladosti i najranijeg detinjstva.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Rastanak je bio kratak, bez mnogo reči, stisak ruke i oproštajni 
poljubac, to je bilo sve. Skojevci su sedeli na gvozdenoj staničnoj ogradi i sa 
izrazom čudjenja posmatrali su ovaj prizor. Teško mi je palo što Saša odlazi 
na takav način, a i to što mi zameraju. Našla sam se tog trenutka izmedju dve 
krajnosti, negde na ničijoj zemlji, spuštena sa metafizičkog duhovnog i posvećenog 
kruga prijateljstva, na<span style="mso-spacerun: yes">&nbsp; </span>političku 
i egzistencijalnu ravan, na nivo životnog opstanka i borbe.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Više puta sam, posle njihovog odlaska iz Tuzle čula od ljudi da su oni 
bili “profašisti”, “hitlerovci”, ili čak “gestapovci”. Mi smo, 
medjutim, - majka i ja – znali da oni nisu bili ništa od toga, već naprosto 
očajni i preplašeni ljudi koji su u odsudnom trenutku učinili pogrešan 
izbor, i to pre svega na sopstvenu štetu. Ipak, mora se priznati, svoj osnovni 
cilj da spasu Sašu od odlaska u domobransku vojsku ili na front, oni su 
postigli. Sačuvali su Sašu od ratnog stradanja i eventualne pogibije.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Moje druženje sa Sašom koje traje od pete godine života do danas, daje 
mi povoda da kažem neku reč o vrednosti prijateljstva. Druženje sa Sašom 
bilo je temelj mome uverenju da su decenije prijateljstva najviši i najuzvišeniji 
oblik ljubavi. Ono je toliko snažno da nadživljava vreme, da nadjačava političke 
razlike, ideološku isključivost i versku zatucanost. Prijateljstvo je izdržalo 
probu vremena i nikada nije dovedeno u pitanje, ma kime ili ma čime. Od kad 
znam za sebe, sem u dve tri ratne godine, Saša mi je uvek čestitao rodjendan 
14. avgust i Novu godinu, da ne govorim o drugim redovnim pismima. Poslao mi je 
celu kolekciju slika i fotografija svoje porodice, svih generacija, u svim 
fazama života i lepim i teškim. Iako znatno zaostajem za njim, naročito u 
slikanju i fotografijama, ipak, mogu reći da mi je bio i ostao verni drug od 
najranijeg detinjstva do danas, uprkos mnogim razlikama, političkim, verskim, 
ideološkim i drugim. To je ono nevidljivo, supstancija koja se stvara izmedju 
dva bića u jedno bivstvo koje nema temelj ni u porodici, ni u identitetu 
nacije, vere ni politike, već je utemeljeno u jednom posebnom obliku života 
koje se zove prijateljstvo. Taj oblik života je sasvim poseban, specifičan i 
nije zavisan ni od jedne druge zajednice. Većina mislilaca koji su pisali o 
fenomenu prijateljstva smatrali su da je ono uglavnom moguće i ostvareno medju 
muškarcima. Iz vlastitog iskustva mogu da kažem da je ono moguće i izmedju 
dva pola, mada je izgleda retko.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kao što postoji poetika ljubavi, tako postoji i poetika prijateljstva. 
Medju nama je vladao mir, i neka duboka tišina, spokoj zlatnog doba našeg 
detinjstva. To nije bilo prosto druženje, i dečja igra, mada je i toga bilo 
– mi nismo bili istomišljenici, pa ni školski drugovi. Kao da se polovina 
moga bića naselila na mansardu da živi tamo nekim svojim životom. Kad je Saša 
bio bolestan, osećala sam se kao da i ja bolujem, a kad su ga roditelji grdili, 
nešto se bunilo u meni. Kad se radovao i dobijao poklone, kao da je i meni bilo 
poklonjeno. Pošto se ne radi o deci istog pola, moglo bi se reći da je to naše 
prijateljstvo bilo prirodni paradoks, jer po prirodi stvari izmedju dečaka i 
devojčice radjaju se uzajamne simpatije koje vode ka ljubavi, ili naprosto 
nastupa nezainteresovanost.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Živimo u vreme kada se pokazala po ko zna koji put, da su ljudi spremni 
da se dave i ubijaju samo zato što se po nečemu razlikuju. Saša je Rus, a ja 
Jugo-mešanac, on je bio duboko religiozan, a ja više paganin i spontani 
ateist, on je bio antiboljševik, a ja dete politizovanih 
intelektualaca-komunista. Zar nije moglo biti većih razlika, pa ipak…<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U prijateljstvu ima nečeg od višeg duhovnog reda stvari – vernost, 
odanost, postojanost, uzajamnost i nesebičnost – nešto što želi da živi 
mimo svih drugih stvari. Otuda se može reći da postoji misterija prijateljstva 
koje je samo sebi dovoljno, kao neki klasični krug i kao neka svetlucava tačka 
koja zrači tihom svetlošću.<o:p>
</o:p>
</span></p>
<span lang="HR" style="font-size:14.0pt;mso-bidi-font-size:10.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
HR;mso-fareast-language:EN-US;mso-bidi-language:AR-SA"><span style="mso-tab-count:
1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>Po nekima je 
prijateljstvo najviši oblik prisnosti izmedju ljudi – ono ne poznaje sujetu, 
oholost i samoživost. Kažu da je Gete navodno rekao da nije dovoljno da čovek 
žrtvuje svoj život za prijatelja, već se za njega ako je potrebno, treba odreći 
i svojih ubedjenja. Ne znam da li je to on zaista rekao, ali u toj preteranosti 
leži zrnce istine. Želi se naglasiti sama vrednost i dragocenost prijateljstva 
i njegova neponovljivost. Smatra se da je prijateljstvo dublje od ljubavi, koja 
je podložna promeni i prolaznosti. Idiličnost i poetičnost prijateljstva čini 
ga nepomućenim i nepodložnim svakoj promeni. Ono je nesebično jer ne traži 
ništa sem svesti da postojimo, pa makar i preko debelih mora i okeana. Pa ipak, 
ono što je zanimljivo u našem prijateljstvu, da se ni ja ni Saša nismo 
odrekli naših najdubljih uverenja. On je ostao veran roditeljskoj tradiciji, 
crkvi, monarhiji i religiji, a ja sam takodje ostala odana svojim mladalačkim i 
roditeljskim idealima – idejama socijalne pravde, i internacionalizma.</span>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_8.htm"><b>Prethodna strana</b></a></TD>
<TD><a href="248_10.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

