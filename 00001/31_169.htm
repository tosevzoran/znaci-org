<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_168.htm"><b>Prethodni dokument</b></a></TD>
<TD><a href="31_170.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">U 
2. ČETI 5. BATALJONA</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="DE" style="mso-ansi-language:DE">Nalazili 
smo se kod Donjeg Vakufa, gde smo se prethodnog dana (5. decembra 1943. godine) 
pripremali za naporan marš. U toku noći dolazi kurir iz bataljona i saopštava 
da sam premešten i postavljen za komandira 2. čete, 5. bataljona i da se odmah 
javim u novu jedinicu. Za mene je bila prava žalost napustiti 3. četu (kameničku) 
1. bataljona u kojoj sam proveo skoro dve godine i zajedno sa ostalim drugovima 
veselio se mnogobrojnim uspesima. Najveća moja žalost bila je za palim 
drugovima iz Kameničke čete kroz minule ofanzive i okršaje.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Čitava brigada je te noći imala usiljeni marš po lošem vremenu iz šireg 
rejona Donjeg Vakufa prema Livnu, da bi se sprečio neprijateljev brz prodor u 
dolinu reke Vrbasa. Stigao sam 5. bataljon kod Šuice, gde sam saznao da je 2. 
četa otišla prema Duvnu u selo Mokronoge i da odmah treba da krenem za njim, 
jer joj je zadatak da obezbedi pravac od Duvna i ne dozvoli neprijatelju prodor 
prema Šujici. Zadatak čete je bio vrlo delikatan, jer pored toga što se 
nalazila izdvojena iz bataljona na potpuno zasebnom pravcu, ona je obezbeđivala 
pozadinu brigade koja je glavnim snagama zatvarala pravac Livno — Šujica — 
Kupres — Bugojno.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Četu sam našao u selu Mokronoga tek pristiglu posle vrlo napornog marša, 
na kome je prešla oko 70 kilometara. Desno prema Eminovom selu i dalje nije 
bilo naših jedinica, a levo su bili delovi 1. proleterske brigade udaljeni od 
nas oko tri kilometra, tako da se četa morala obezbeđivati i sa bokova. Položaji 
kod sela Mokronoga bili su vrlo pogodni, a naselje omogućavalo prikriven 
izlazak na položaje i iznenadno otvaranje vatre u slučaju nailaska 
neprijatelja od Duvna. Ispred položaja bila je potpuna čistina, a rečica Vučica 
koja je nadošla od prethodnih kiša, bila nam je solidna zaštita prednjeg 
kraja. Rešeno je da jedan vod imamo prema Eminovom selu radi osmatranja i 
obezbeđenja desnog boka, levo je upućivana samo patrola, dok se ostatak čete 
nalazio u kućama sela Mokronoge sa isturenim osmatračima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U toku 7. i 8. decembra četa se odmarala i upoznavala sa načinima dejstava 
u slučaju nailaska neprijatelja. Kako se nije znala jačina i namera 
neprijatelja, bilo je nužno prikupiti te podatke. Saznali smo da u Duvnu i 
njegovoj okolini ima dosta Nemaca i ustaša sa tenkovima, a pristižu im i pojačanja 
iz pravca Mostara. Nama je tada bio problem kako sprečiti prodor 
neprijateljskim tenkovima, jer četa nije imala protivtenkovskih sredstava. Ono 
što smo mogli učiniti je to da smo porušili most na reci Šujici i na 
nekoliko mesta navukli kamenje na put.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Negde posle podne 9. decembra naši osmatrači su izvestili da levo od 
druma, preko sela Blažuja, u pravcu sela Mokronoga kreće kolona neprijatelja 
nepoznate jačine i da se u Duvnu čuje huka motora. Odmah je četa izašla na 
položaje i to tako prikriveno da nas neprijatelj nije primetio, a kako su 
docnije događaji pokazali izgleda da neprijatelj nije uopšte znao za naše 
prisustvo u tom rejonu. Naređeno je da se vatra ne otvara dok se ne da 
ugovoreni znak, a to je bilo važno s obzirom na pogodnost položaja i čistinu 
predterena.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada je neprijatelj izbio na uzvišenja na levoj obali rečice Vučice, koje 
je bilo udaljeno od položaja čete oko 1,5 do 2 kilometra, izbrojali smo 38 
vojnika, koji su izašli na pogodne položaje da osmatraju predteren. Kako nisu 
mogli sumnjivo da uoče počeli su se u koloni po jedan spuštati niz uzvišenje 
ka rečici, isturivši ispred kolone patrolu od 3 vojnika radi obezbeđenja sa 
čela. Bilo nam je sumnjivo zašto kreću predveče, jer to nije bilo uobičajeno 
kod Nemaca u to vreme.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada nam se kolona Nemaca približila na oko 100 metara, dat je znak za 
otvaranje vatre. Mitraljezac Repija prvi je otvorio vatru i snopom svog &quot;šarca&quot; 
uhvatio kolonu po čitavoj njenoj dubini. Vatra je trajala možda najviše pet 
minuta i odmah je 2. vod izvršio juriš. Nemci su davali očajnički otpor a 
njihovi ranjenici skoro polomljenih ruku i nogu toliko su bili zastrašeni 
propagandom da nisu hteli da se predaju. Jedan oficir polomljene desne ruke i 
obadve noge pucao je iz pištolja sve dok ga Vujadin Đumić nije kundakom 
udario po glavi jer drugačije nije mogao da ga se oslobodi. Nama je tada</span><span lang="DE" style="mso-ansi-language:HR"> 
</span><span lang="DE" style="mso-ansi-language:DE">bilo</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">stalo</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">a</span><span lang="DE" style="mso-ansi-language:HR"> </span><span lang="DE" style="mso-ansi-language:DE">imali</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">smo</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">nare</span><span lang="HR" style="mso-ansi-language:
HR">đ</span><span lang="DE" style="mso-ansi-language:DE">enje</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">da</span><span lang="DE" style="mso-ansi-language:HR"> </span><span lang="DE" style="mso-ansi-language:DE">zarobljenike</span><span lang="HR" style="mso-ansi-language:
HR"> š</span><span lang="DE" style="mso-ansi-language:DE">aljemo</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">u</span><span lang="HR" style="mso-ansi-language:HR"> š</span><span lang="DE" style="mso-ansi-language:DE">tab</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">radi</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">prikupljanja</span><span lang="DE" style="mso-ansi-language:HR"> </span><span lang="DE" style="mso-ansi-language:DE">podataka</span><span lang="HR" style="mso-ansi-language:HR">. 
</span><span lang="EN-GB">Nama to ovoga puta nije uspelo. Svesni počinjenih zločina 
i misleći da ćemo ih mučiti kao što su oni činili sa našim ranjenicima, 
ubijali su se sami da ne bi bili zarobljeni.</span></p>
<p class="MsoNormal" style="line-height:91%"><span lang="EN-GB">Kada su Nemci iz 
Duvna čuli pucnjavu uputili su dva tenka drumom prema Šujici, ali je već bilo 
kasno da mogu bilo šta pomoći svojima. Kada su tenkovi došli do porušenog 
mosta na reci Šujici, otvorili su vatru verovatno da bi došli u vezu sa svojom 
grupom, pa osetivši bočno naše dejstvo i približavanje noći, tenkovi su se 
povukli ka Duvnu. Mi smo već tada od ono malo ranjenih zarobljenika saznali da 
je to bila specijalna grupa, dobro opremljena i naoružana koja je imala zadatak 
da se probije u našu pozadinu.</span></p>
<p class="MsoNormal" style="line-height:91%"><span lang="EN-GB">Čitava nemačka 
grupa od 38 vojnika ostala je na njivama ispred sela Mokronoga, plativši za 
nedela koja su fašisti do tada počinili. Nikome iz grupe nije uspelo da se 
vrati u Duvno da bi bar ispričao svojim starešinama šta se dogodilo. Čitavo 
naoružanje i oprema pali su u ruke naše čete; i to pored pušaka, još 2 mašinke, 
2 &quot;šarca&quot;, 1 tromblonska puška, 4 pištolja i niz druge opreme. Ono 
što je bilo važno, pored uništene grupe Nemaca, zaplenjenog naoružanja, u četi 
niko nije poginuo niti ranjen. To je svakako bio poseban uspeh ove akcije.</span></p>
<p class="MsoNormal" style="line-height:91%"><span lang="EN-GB">Te noći ostali 
smo na svojim položajima, analizirajući uspeh i prepričavajući događaje. 
Zadirkivanja kao i obično oko pretresanja ubijenih neprijateljskih vojnika, 
nisu ni ovom prilikom izostala. U toku sledećih dana neprijatelj je opet iz 
Duvna kretao u napad. Naročito se vodila jaka borba sa delovima 1. proleterske 
brigade, ali smo na dotadašnjim položajima bili mirni. Doznavši 12. decembra 
da je neprijatelj iz Livna prodro u Šujicu i tako nam došao iza leđa, mi smo 
se u toku noći izvukli sa tih položaja i došli u sastav našeg 5. bataljona 
koji je vodio borbu oko Šujice i sprečavao prodor neprijatelja u pravcu 
Kupresa.</span></p>
<p class="MsoNormal" style="line-height:91%"><span lang="EN-GB">Iako sam u 2. četi 
ranije poznavao svega dva-tri druga, prvi dani mog boravka s njima i veliki 
uspeh čete u prvoj borbi učinili su da sam se ubrzo osećao kao do tada u 
Kameničkoj četi.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Milorad TOMIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_168.htm"><b>Prethodni dokument</b></a></TD>
<TD><a href="31_170.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

