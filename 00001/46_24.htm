<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_23.htm"><b>Prethodni dokument</b></a></TD>
<TD><a href="46_25.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading51" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;mso-pagination:widow-orphan lines-together;page-break-after:avoid;
background:transparent"><a name="bookmark15"><span lang="HR" style="mso-fareast-language:
HR">Rušenje podravske željezničke pruge</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">U 
Slavoniji su naročito ranjive neprijateljeve tačke bile željezničke pruge i 
drumovi. Od 16. novembra do 6. decembra 1942. uspješno je realizovana prva faza 
priprema napada na Voćin, napadima na Ćeralije, Rijence i Veliku u Požeškoj 
kotlini. Izveden je i veoma uspješan napad na oklopni voz u dolini rijeke Voćinke. 
Napadi i rušenja na podravskoj željezničkoj pruzi zbunjivali su neprijatelja. 
Brigada je bila u punom zamahu i, uz najširu podršku naroda, porušila je i 
popalila sve mostove, prekopala i izvršila masovno zaprečavanje na glavnim i 
sporednim putevima. Podravska željeznička pruga uskog kolosjeka porušena je 
na čitavoj dužini od Rijenaca do Mikleuša, i od Humljana do Slatinskog 
Drenovca. U preko petnaest sela održani su politički zborovi i organizovani 
tajni narodni odbori. Narod je s oduševljenjem dočekivao borce 12. slavonske 
brigade. Napadom na neprijateljeve posade u šumi Slane vode, Male i Velike 
Dungere i Kotline, očišćena je teritorija koja se nalazila u trouglu između 
Podravske Slatine, Slatinskog Drenovca i Voćina. Od 1. do 6. decembra 1942. 
Prvi i 2. bataljon vrše opsadu i pritisak na Voćin, a 3. i 4. bataljon ponovno 
su u akciji na rušenju željezničke pruge uskog kolosjeka.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:
footnote">[1]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">U 
rejonu s. Smude i s. Macute, 4 km sjeveroistočno od Voćina, izvršen je oko 
13.30 sati 3. decembra 1942. uspješan napad na oklopni voz. Ubijeno je 6 
neprijateljevih vojnika, među njima i jedan satnik. Dva neprijateljeva vojnika 
ranjena su, a 43 zarobljena. Među zarobljenima nalazio se i jedan natporučnik. 
Zaplijenjeno je 36 pušaka, 4 puškomitraljeza, 2 teška mitraljeza, 2 minobacača 
sa 28 mina i 6 hiljada metaka. Voz je zapaljen. Izgorjela su četiri vagona i 
lokomotiva.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a> 
Ovaj uspješni napad izveden je u sadejstvu jedinica 2. i 3. bataljona. Ipak, 
istakla se 1. četa 3. bataljona. U trenutku kada su neprijateljevi vojnici izašli 
iz voza da popravljaju porušenu željezničku prugu, četa je iznenadno izvela 
munjevit napad. Jedan vod napadao je s fronta, a dva sa boka i iz pozadine. 
Neprijatelj nije imao vremena da uđe u voz i da se iz njega brani. U toj borbi 
istakli su se svi borci, a naročito komandir čete Borislav Mioljević, koji je 
i bio glavni organizator uspješnog napada. Istakao se hrabri puškomitraljezac 
Nikola Lasić, iz Slavonskog Broda, koji je bacio ručnu bombu na teški 
mitraljez i onesposobio ga. Četa je imala samo dva lakše ranjena borca.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Poslije 
uspješnog napada na voz 1. četa je dobila zadatak da napadne neprijateljevu 
posadu u selu Bokane. Napad je izvršen noću 3/4. decembra 1942. U 20 sati četa 
je s polaznog položaja krenula u napad i vrlo brzo upala u centar sela. Poslije 
kraće borbe neprijatelj se izvukao i pobjegao u pravcu Podravske Slatine, a u 
Bokanama ostavio zaštitnicu od domaćih ustaša, koje su se, takođe, poslije 
kraćeg puškaranja razbježale. Politički komesar čete održao je zbor sa 
narodom i formirao narodni odbor u koji su ušli: Srbi, Hrvati i Mađari, 
stanovnici sela. Za predsjednika Odbora izabran je predstavnik mađarske 
narodnosti.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Pedeset 
dana od formiranja, Brigada je svakodnevno povećavala svoju borbenu spremnost i 
postepeno savlađivala sopstvene slabosti. Uspješnim napadima na Ćeralijama, 
na oklopni voz i željezničku prugu, napad na Veliku i poraz koji je nanijela 
neprijatelju kod sela Bogdašića, premošćene su posljedice iz Gradišta.<a style="mso-footnote-id:
ftn3" href="#_ftn3" name="_ftnref3" title><sup><span style="mso-special-character:
footnote">[3]</span></sup></a> U svakodnevnim akcijama dolazila je do izražaja 
nepokolebljiva volja boraca i nesavladiv duh naroda u podršci i pružanju pomoći 
svojoj brigadi u ishrani i smještaju, zajedničkom učešću u izvođenju 
diverzantskih i sabotažnih akcija. Brigada je težila da neprijatelja dovede u 
zabludu u pogledu stvarnih taktičkih namjera, podstakne njegova strahovanja i 
naruši mu stabilnost. Težilo se da se neprijateljeva pažnja privuče na ono 
što on ne želi da radi i, istovremeno, da se odvrati od onoga što želi. To 
je bila osnovna ideja i načelo Štaba Brigade. Tada se rodila ideja o prodoru u 
Podravski basen i pripreme za oslobođenje Voćina. Neprijateljeve snage u Voćinu 
počele su se osjećati kao da se nalaze u kavezu, čime se smanjivala njihova 
sposobnost za borbu. Teškoće neprijateljeve posade bile su u stalnom porastu, 
dok je u boraca rasla moralna snaga, pojačana podrškom naroda.<sup>1663</sup> 
U izvještaju Stožera 1. gorske ustaške divizije od 9. decembra 1942. o borbi 
kod sela Smuđa se kaže: »Jedna satnija posadne bojne iz Voćina bila je u 
borbi kod Smuđa i Macuta i imala znatne gubitke, naročito u oružju. Posadna 
bojna u Voćinu je sada u duševno lošem stanju. Stoga bi trebalo tamo uputiti 
višeg časnika radi upliva, a potom i svježiju snagu kako bi se moral tamošnjoj 
posadi podigao«.<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character:
footnote">[4]</span></sup></a></span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><span class="Footnote0"><i><span style="mso-special-character: footnote; mso-fareast-language: HR" lang="HR">[1]</span></i></span></a><span class="Footnote0"><i><span lang="HR" style="mso-fareast-language:HR"> 
    Arhiv VII, </span><span style="mso-ansi-language:EN-US;mso-fareast-language:
DE">f. </span><span lang="HR" style="mso-fareast-language:HR">NOP-a, K-1481, </span><span style="mso-ansi-language:EN-US;mso-fareast-language:
DE">reg. </span><span lang="HR" style="mso-fareast-language:HR">br. 4/8.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><span class="Footnote6pt23"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[2]</span></i></span></a><span class="Footnote0"><i><span lang="HR" style="mso-fareast-language:HR"> 
    Arhiv VII,</span></i></span><span class="Footnote6pt23"><i><span lang="HR" style="font-size:6.0pt;mso-bidi-font-size:
12.0pt;mso-fareast-language:HR"> </span><span style="font-size:6.0pt;mso-bidi-font-size:12.0pt;mso-ansi-language:EN-US;
mso-fareast-language:DE">f.</span></i></span><span class="Footnote0"><i><span style="mso-ansi-language:EN-US;mso-fareast-language:DE"> 
    </span><span lang="HR" style="mso-fareast-language:HR">NOP</span></i></span><span class="Footnote6pt23"><i><span lang="HR" style="font-size:6.0pt;mso-bidi-font-size:
12.0pt;mso-fareast-language:HR">-a,</span></i></span><span class="Footnote0"><i><span lang="HR" style="mso-fareast-language:HR"> 
    K-1481, </span><span style="mso-ansi-language:EN-US;mso-fareast-language:
DE">reg. </span><span lang="HR" style="mso-fareast-language:HR">br. 5/9. Zbornik 
    ..., tom V, knj. 10. dok. 117.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title></a><span class="Footnote0"><i><sup><span lang="HR" style="mso-fareast-language:HR">,65</span></sup><span lang="HR" style="mso-fareast-language:HR">) 
    Arhiv VII, f. NOP-a, k. 1481, </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 4/8.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[4]</span></sup></i></span></a><span class="Footnote0"><i><span lang="HR" style="mso-fareast-language:HR">&gt; 
    Isto.</span></i></span><i><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_23.htm"><b>Prethodni dokument</b></a></TD>
<TD><a href="46_25.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

