<html>
<head>
<meta http-equiv="Content-Type" content="text/html; charset=utf-8">

<title>Dragoslav Parmakovic: MACVANSKI PARTIZANSKI ODRED</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Dragoslav Parmakovic: MACVANSKI PARTIZANSKI ODRED</b><br>


<CENTER><TABLE border="1"><TR><TD><a href="48.htm"><b>Sadr&#382;aj</b></a></TD>
<TD><a href="48_73.htm"><b>Prethodni dokument</b></a></TD>
<TD><a href="48_75.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext1" align="left" style="margin-top:0mm;margin-right:0mm;
margin-bottom:0mm;margin-left:71.0pt;margin-bottom:.0001pt;text-align:left;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">СТАВ 
ПРЕМА ДРАЖИНОВЦИМА</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:20.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Споразум 
са партизанима од 20. новембра био је маневар 
Драже Михаиловића и равногороког штаба да 
се спасу од уништења. Борбу су прекинули 
само четнички одреди између Чачка и Равне 
горе, који су на то били приморани снагом 
партизанског оружја. За све друге четнике 
споразум није ништа значио.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:20.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Неколико 
равногорских команданата прикључило се са 
својим одредима ваљевској и колубарској 
групи Недићевих одреда и с њима продужило 
нападе на слободну територију. Немцима је 
било довољно да се они стварно туку са 
партизанима, па су благонаклоно гледали на 
ту сарадњу, задовољавајући се формалним 
изјавама Недићевих команданата о 
лојалности равногорских четника.<sup>215</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:20.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Дража 
Михаиловић је био чврсто убеђен да Британци 
„само њега, ма шта урадио, могу и морају пре 
или после, прихватити, јер је то у интересу 
британске владе нарочито у случају 
конфликта са Совјетским Савезом, што је он 
сматрао неизбежним&quot;.<sup>216</sup> Веровао је 
да ће Британци подржати и његов „одлучан 
заокрет&quot; према партизанима, а поразе 
обрнути у његову корист. Стога је 22. 
новембра јавио: „Успео да прекинем 
братоубилачку борбу коју је изазвала друга 
страна. У досадашњим борбама против једних 
и других утрошио скоро сву муницију. Улажем 
највише напоре да удружим све народне снате 
и извршим реорганизацију за одлучну борбу 
против Немаца&quot;.<sup>217</sup> Премда су 
благовремено и тачно били обавештени о 
развоју догађаја, о ставу и поступцима 
Драже Михаиловића, британска влада и 
генералштаб су прихватили ову лаж. „У том 
емислу је одаслана и једна порука британске 
владе пуковнику Михаиловићу, којом му се 
честита на постигнутом споразуму и јавља да 
ће уследити помоћ у материјалу и новцу. Али 
ми јасно истичемо да ће настављање наше 
помоћи зависити од одржавања јединственог 
фронта под његовим руководством... Ми смо... 
тражили такође од совјетске владе да учини 
све што може да утиче на партизане да одрже 
јединствени фронт под руководством 
пуковника Михаиловића&quot;, писао је 
мииистар британске владе Идн 28. новембра 
генералу Симовићу.<sup>218</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">У 
пропаганди за Дражу Михаиловића Радио-Лондон 
и Радио-Москва као да се такмиче тих дана ко 
ће објавити већу „ужасну глупост&quot;. Тако 
Радио-Лондон јавља 29. новембра да су „храбре 
трупе Драже Михаиловића код Крагујевца... 
потпуно уништиле две чете немачке пешадије&quot;, 
порушиле „100 мостова и 400 слагалишта 
муниције, као и бројне железничке линије&quot;, 
заробиле „5 чланова Недићеве владе&quot; и 
свих пет стрељале. Радио-Москва је 4. 
децембра објавио: „У Југославији је 
образована друга армија партизана која се 
састоји из пет увежбаних дивизија. Армијом 
командује пуковник Дража Михаиловић. 
Југословенска армија Михаиловића води 
огорчену борбу са немачком војском&quot;.<sup>219</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">У 
јеку непријатељске офанзиве на Ужице Дража 
Михаиловић је одбио Титов позив да своје 
одреде упути у борбу против окупатора. 
Напротив, он је 30. новембра одржао у Бра~ 
јићима саветовање са четничким 
командантима и другим официрима и дао им „инструкције&quot;: 
да напусте Равну гору и да се што пре „легализују&quot; 
код окупатора.<sup>220</sup> Кад је ова директива 
спроведена, а он остао на Равној гори само 
са неколико официра и око 200 четника, Дража 
Михаиловић је 2. децембра јавио Британцима 
да је он сада „у рату са Немцима и да је 
отпочео потпуно герилско ратовање&quot;. А 
сутрадан је издао наређење одредима „да 
нападну партизане који су се повлачили, као 
и преостале групе у западној Србији&quot;.<sup>221</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">У 
наступању према Чачку и Ужицу немачке 
дивизије су заобишле Равну гору. По 
завршетку операције против партизана, 
Немци су 7. децембра упутили пет својих 
батаљона на Равну гору, „прочешљали&quot; је 
за један дан и потом напустили, заробивши 390 
четника. Немачка команда, обавештена да је 
Дража Михаиловић „с муком успео да се 
извуче&quot; и са неколико присталица побегне 
у источну Боону, закљуила је да је и 
равногорски покрет разбијен и да су казнене 
дивизије извршиле свој задатак.<sup>222</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Британски 
капетан Хадсон је 28. новембра дошао у Ужице 
„да помогне уједињењу партизана и четника&quot;, 
повлачио се са Врховним штабом до Санџака, 
па се 1. децембра вратио на Равну гору, где је 
стигао ноћу 7/8. децембра. „Ја нисам нашао 
Михаиловићеве људе, осим њега самог и 
неколико официра — каже Хадсон. Сви остали 
претворили су се у Недићевце и повукли се у 
потпуну покорност Швабама&quot;.<sup>223</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:19.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">После 
тога нагло је нарастао број четника и 
одреда „верних влади&quot; под тобожњом 
командом Косте Пећанца, у којима су 
равногорски официри постали команданти и 
војводе, начелници штабова, ађутанти, 
четовође... Већ у првој половини децембра 
јављају се у саставу такозване Мачванске 
групе Недићевих одреда: Лознички четнички 
одред војводе Даке Тешмановића, у којем су 
четовође Вукосав Грујичић и Душан Јеремић и 
ађутант Милић Матић; Каменички четнички 
одред Будимира Илића (раније Церског), где 
је четовођа подофицир Љубиша Зечевић; 
Мачвански четнички одред војводе Милована 
Братића и Јадрански четнички одред мајора 
Војислава Пантелића.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:20.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">Наређење 
Врховног штаба да се обуставе напади на 
четнике спасло је од уништења Рачићев 
Церски одред. После споразума од 20. новембра 
Рачић је повео остатке одреда у правцу 
Поћута. Сходно споразуму, Ваљевски 
партизански одред је пропустио четнике да 
прођу и оду у Азбуковицу, на простор Торник 
— Савковић — Горње Кошље. У то време у 
Церском четничком одреду остало је око 250 — 
300 четника.<sup>224</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:20.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">На 
саветовању у Драгодолу заузет је и „став 
према Рачићу&quot; и „дражиновцима&quot;, а 
односио се на оне четнике који нису били 
ступили у отворену службу окупатору (осим 
Рачића у Азбуковици, и Георгије Бојић Џиџа 
са неколицином четника у Јадру). Закључено 
је: партизански одреди немају довољно онаге 
за разоружавање четника сада. Ако опет 
нападну на партизане, четници ће имати 
огромне политичке штете. Стога ни Рачића не 
треба разоружати. Дражиновце треба 
војнички неутралисати, а политички тући. 
Политичко раскринкавање Рачића. и 
дражиноваца наставити још живље. Свалити 
сву одговорност за садашње успехе 
непријатеља на дражиновце и Рачића, који су 
ослабили снаге устанка. У близини Рачића 
увек држати једну нашу јединицу која ће 
развијати најживљи рад. Разоружавати 
четничке дезертере.<sup>225</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:20.0pt;
line-height:normal;background:transparent"><span lang="SR-CYR" style="mso-fareast-language:SR-CYR" class="Bodytext0">После 
неколико дана Рачић је са својим одредом 
прешао у источну Босну, а крајем децембра 
прикључили су му се Георгије Бојић и Влајко 
Антонић.<o:p>
</o:p>
</span><br>
<CENTER></p>
<TABLE border="1"><TR><TD><a href="48.htm"><b>Sadr&#382;aj</b></a></TD>
<TD><a href="48_73.htm"><b>Prethodni dokument</b></a></TD>
<TD><a href="48_75.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

