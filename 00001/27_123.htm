<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_122.htm"><b>Prethodni dokument</b></a></TD>
<TD><a href="27_124.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading151" align="center" style="margin-top:0mm;margin-right:0mm;
margin-bottom:0mm;margin-left:67.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark119"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading15Spacing2pt10">RAKIĆEVI KARAVAN</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading15Spacing2pt10">I</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Držeći 
položaje iepred Turbeta naš bataljon je, u stvari, štitio oslobođenu 
teritoriju od ispada neprijatelja iz jakog travničkog garnizona. Dok smo držali 
ove položaje na muci smo bili bez hrane. Zato jednoga dana drug Rakić, 
intendant, koji je inače pre rata bio piljar na Kalenićevoj pijaci u Beogradu 
predloži da se snabdemo hranom sa neoslobođene teritorije. Kao mogućnost da 
to postignemo, predložio je da pređemo preko planine Vlašića, zaobiđemo 
Travnik i spustimo se u rejon Lašve i Busovače.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Za 
taj zadatak bio je određen jedan vod s drugom Branom Janjićem i sa mnom, kao 
političkim delegatom. Dugo som pešačili, bez prepreka, a kada smo došli do 
prvih kuća u Busovači, neko nas je iz zasede zaustavio povikom 
&quot;stoj&quot;: Tražio je da jedan od nas priđe, a ostali da ostanu na 
mestu, Bio je to neki čovek, u kožnom kaputu, naoružan puškom i bombama. 
Predočio nam je da u njihovom selu ima dosta naoružanih seljaka, koje je 
okupatorska vlast nazvala ustaškom milicijom. Isto tako, rekao nam je da oni neće 
ni jedan metak ispaliti na pripadnike Narodnooslobodilačke vojske i da ne žele 
da dolaze bilo u kakav sukob s nama, a da su oružje primili od okupatora iz 
straha da im ne popale domove i da ih ne mobilišu u domobrane. Objasnili smo mu 
da od njihovog sela očekujemo da nas pomogne hranom, prema mogućnostima, na 
dobrovoljnoj osnovi. Ponudio nas je cigaretama i pozvao da pođemo do džamije, 
jer hoće da pozove hodžu i još neke seljake. Kod džamije se, zatim, okupilo 
više seljaka; pojedinci su s nevericom gledali u nas, jer je to bilo prvi put 
da se u njihovom selu pojavila neka jedinica Narodnooslobodilačke vojske.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Na 
ovom skupu je došla do izražaja Rakićeva intendanska sposobnost. Objasnio je 
seljacima zašto treba da pomognu svoju, narodnu vojsku i predložio im da u 
selu izaberu narodnooslobodilački odbor. To je četrdeset i treća godina na 
izmaku. Italija tek što nije kapitulirala, neprijateljeva propaganda o uništenju 
partizana ne &quot;pali&quot; već ni u ovakvim krajevima gde se prvi put 
nojavljujemo. Zato nije nikakvo čudo što nas je seljak primio kao da je naša 
predstraža i što su ostali pristali da se izabere odbor, koji će u ovom slučaju, 
a i ubuduće, pribaviti ono što se traži za naše jedinice. Odbornici su sami 
odredili, prema imovnom stanju pojedinaca, koliko će ko da da hrane. Jednima su 
određivali žito, drugima kukuruz, trećima pasulj, a neki su dali stoku.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Jedino 
su nas molili da ne ulazimo u njihove kuće, jer su muslimani, pa bi to izazvalo 
zabunu među ženama.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Posle 
izvesnog vremena, na naše veliko čuđenje, počeli su da pristižu seljaci sa 
po dva ili tri konja natovarena životnim namirnicama; drugi su terali stoku. Ličilo 
je sve to na pravi pijačni dan. Razgovarali smo sa njima, objaljšavali im našu 
borbu, ubeđivali ih i učili kako da se odupiru okupatoru. To veliko i neočekivano 
raspoloženje pokvarili su iznenadni prasak ručne bombe i rafali iz mašinke. 
Brzo smo svi skočili da zauzmemo položaj u pravcu pucnjave, a seljaci su za to 
vreme počeli vraćati kućama tovare hrane i stoku, da ih neprijatelj ne bi 
uhvatio kako nas pomažu. Nastala je zabuna. Neki su trčali i vikali da idu 
ustaše i Nemci. Svi smo se skupili na jednom mestu, ali nam je nedostajao 
najpotrebniji, vodnik Janjić, za koga niko nije znao gde je.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Kada 
smo poslali patrolu da vidi šta je s njim, naišao je jedan omanji čovek, u kožnom 
kaputu i kačketu, i tražio partizanskog komandanta da s njim razgovara, Rekao 
sam mu da ne može do komandanta, jer je ovaj zauzet važnim poslovima, ali neka 
meni ispriča ono što bi rekar komandantu. Tada mi je izložio da mu je jedan 
omanji partizan oduzeo duvan i cigarete i da mu je rekao kako on kao mlad čovek 
ne bi trebalo da u danima rata švercuje, nego da se prihvati oružja i da se 
bori protiv okupatora. U međuvremenu mu se učinilo da u selu prilaze Nemci, pa 
je bacio bombu i ispalio rafal. Odmah sam se setio da je taj mlad čovek naš 
Brane, i da je on izazvao seljaka da šenluči.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Pošto 
smo se sporazumeli sa seljakom, pohitali smo da zadržimo one koji su hteli 
vratiti svojim kućama stoku </span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:SR-CYR" class="Bodytext72">i</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5"> konje s tovarima koje su nama 
namenili. Jedva smo to nekako uspeli okupiti i karavan je opet počeo da</span><span lang="SR-CYR" style="font-size:7.5pt;font-family:&quot;Times New Roman&quot;;
mso-fareast-language:SR-CYR" class="Bodytext72"> </span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;
mso-fareast-language:SR-CYR" class="Bodytext72">pristiže</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="Bodytext72">. </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ispratili 
su nas iz sela sa 130 natovarenih konja, sa 20 grla rogate stoke i 250 ovaca. 
Zatim smo se uspeli uz planinu Vlašić i produžili prema selu Paklarevu u</span><span lang="SR-CYR" style="font-size:7.5pt;font-family:&quot;Times New Roman&quot;;
mso-fareast-language:SR-CYR" class="Bodytext72"> kome </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">se 
nalazio štab bataljona i Rakićeva intendantura.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Bodytext3">Jovan 
ŽIVKOVIĆ</span></p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_122.htm"><b>Prethodni dokument</b></a></TD>
<TD><a href="27_124.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
