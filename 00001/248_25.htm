<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_24.htm"><b>Prethodna strana</b></a></TD>
<TD><a href="248_26.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center;line-height:150%"><b><span lang="SR" style="font-size:14.0pt;mso-bidi-font-size:10.0pt;mso-ansi-language:
SR">&nbsp;<o:p>
</o:p>
</span></b></p>
<p class="MsoNormal" align="center" style="text-align:center;line-height:150%"><b><span lang="SR" style="font-size:14.0pt;mso-bidi-font-size:10.0pt;mso-ansi-language:
SR">MOJI RODITELJI I JA<o:p>
</o:p>
</span></b></p>
<p class="MsoNormal" align="center" style="text-align:center;line-height:150%"><b><span lang="SR" style="font-size:14.0pt;mso-bidi-font-size:10.0pt;mso-ansi-language:
SR">&nbsp;<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U vreme moje mladosti dominantan životni okvir bio je: porodica s jednim 
hraniteljem, majka-domaćica i oko njih nekoliko dece. Na selu i po desetoro, a 
u gradu četvoro do šestoro. Po dvoje, troje dece imali su školovani i 
zaposleni gradski ljudi, dok je jedno dete bila prava retkost.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-bidi-font-size:10.0pt;
mso-ansi-language:SR;mso-bidi-font-weight:bold">Po Frojdu je trougao osnova za 
usvajanje i etabliranje identiteta, pa tako za sebe mogu reći da sam odrasla u 
klasičnom trouglu „Otac-majka-dete“. Bilo je očigledno da brak mojih 
roditelja, a samim tim i moje ishodište nisu bili kao kod druge dece, mojih vršnjaka. 
Teško je reći kako su ljudi tada gledali na mešoviti brak, ali sada naknadnom 
pameću čini se da je bilo različito – od potpunog odbacivanja i 
neodobravanja do blagonaklone radoznalosti. Svojim izborom, majka i otac su 
prihvatili na sebe teško breme mešovitog braka u jedno vreme koje nije bilo 
blagonaklono prema takvom ponašanju, naročito kad je reč o spoju izmedju hrišćanskog 
i muhamedanskog sveta. Ponekad, istina retko, neko je od roditelja mojih vršnjakinja, 
javno i u lice mi iskazao svoje nezadovoljstvo u smislu: „Tvoji roditelji su 
prekršili pravila po kojima se u nas živi, narušili su neke svetinje u koje 
se ne sme dirati“. U tim rečima bilo je nečeg zastrašujućeg, nečeg čega 
se treba bojati, ne samih reči, već onog što je iza njih stajalo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pa ipak, roditelji se svog izbora nisu stideli, niti su se kajali zbog 
toga. Naprotiv, mislim da su bili zadovoljni – smatrali su svoj izbor javnom 
potvrdom pogleda na svet i raskida sa tradicijom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Čovek i žena – ljudi koji misle jedno na drugo, to su bili moji 
roditelji. Što god je majka radila i ma gde da je bila u njenim mislima bio je 
njen muž, bar tako se meni činilo. To isto je važilo i za oca, bez obzira šta 
je radio ili gde je išao. To je bila moja predstava o njima, zasnovana u stvari 
na faktičkom stanju i njihovom ponašanju. Nisam osećala žalost što sam u 
njihovim mislima druga po rangu mada se osećanja te vrste ne mogu rangirati. 
Ovde nije reč o ljubavi i brizi za voljeno dete – reč je o prevashodno 
vitalnom redu stvari. Roditelji su me voleli i brinuli o meni, ali bili su 
obuzeti jedno drugim. Reč je bila o dubokoj duhovnoj povezanosti, o identičnosti 
uverenja i težnji, o zajedničkoj mladosti kao temelju celokupnog života.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Očeva je bilo raznih, ali – kako se meni činilo - nijedan od njih 
nije se mogao uporediti s mojim. Očevi mojih vršnjaka izgledali su mnogo 
stariji, već su imali proredjenu ili prosedu kosu, pomalo opušten stomak, 
zlatne zube, a neki su čak nosili i štap. Dok je majki bilo raznih, često 
vrlo lepih i doteranih i mladjih od moje, pa su uporedjenja ponekad išla na štetu 
moje, otac je bio izvan svake mogućnosti uporedjenja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Mladićka pojava, ležeran način oblačenja, gusta kovrdžava kosa, 
tamna i u kontrastu sa sjajnim, plavim očima, koje su se uvek smešile, tanani 
stas i lakoća u kretnjama i ophodjenju, činili su oca, bar za mene, nedostižnim 
i neuporedivim.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Uz to očevi su svi nosili nešto na glavi, hrišćani obavezno šešir, 
a muslimani fes i leti i zimi. Jedino je otac išao uvek gologlav. Da nosi fes, 
to je već odavno odbacio, a šešir bi ga suviše odvajao od muslimanskog 
sveta, kome je fes bio znak raspoznavanja, pa se odlučio da ide gologlav, 
„Doktor ne mora da pokriva glavu“, govorili su prijatelji, „on ima kose za 
trojicu“. Bilo je, razume se, u to vreme još ljudi koji su odbacili fes, pa 
su nosili kačket ili francusku beretku, da ne bi stavili šešir, koji je u to 
vreme bio simbol gospode.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pozdravljao je ljude običnim pozdravima, mladje uglavnom sa „Zdravo“ 
i ponekad sa „Servus“, što je bio uobičajeni pozdrav u Kundkavremenu. 
Svima ostalima samo „Dobar dan“ ili slično. Ipak, ponekad u susretu s 
Muslimanima, govorio bi „Merhaba“, ali to uvek s nekim osmehom, kao „eto 
da vam ugodim“. Inače nije nikada upotrebljavao otmene i gospodske pozdrave 
koji su se mogli čuti u trgovačkom delu čaršije. „Klanjam se“, „Moj 
naklon“, „Ljubim ruke“, to mu je bilo strano i nije mu odgovaralo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Otac je bez obzira na obrazovanje i napredna shvatanja bio balkanski čovek 
svoje generacije sa duboko uvreženim predrasudama o položaju žene u porodici 
i braku. Iako je u mnogo čemu iskoračio ispred svoga vremena, on je zadržao 
uverenje o muškom prioritetu, o prvostepenoj ulozi i značaju muža za 
porodicu, što je defakto proizilazilo iz njegovog objektivnog položaja. Ovo 
svoje shvatanje on nije javno iskazivao, već je prosto postupao u skladu s tim.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za razliku od mnogih koji su život shvatali ležerno, a neki i pomalo šaljivo, 
majka je životne stvari shvatala preterano ozbiljno. Nedostatak smisla za 
humor, onemogućavao joj je da se ponekad podsmehne samoj sebi i svojim najbližima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Majka je bila čovek čvrst, iz jednog komada, tvrdoglav i tvrdokoran u 
zastupanju svog gledišta, stroga prema sebi i prema drugima. Njene vrline bile 
su donekle zatamnjene jednom dozom nepotrebnog podozrenja prema ljudima što joj 
je onemogućavalo bliže i prisnije kontakte. Ukoliko je neko uspeo da probije 
njene zaštitne omotače i dopre do njenog bića, taj joj je postajao odan i 
iskren prijatelj, tako reći doživotno. Pošto nikome nije davala nerealna obećanja 
ni lažne nade, ona nije nikada ostavljala čoveka na cedilu, niti je mogla da 
razočara svoje prijatelje. Za nju je reč bila svetinja. Strogost u posmatranju 
ljudi i rigorozno ocenjivanje njihovih postupaka bilo je u nekom smislu 
negativni faktor u njenom životu, jer ju je odvajalo od većine ljudi, s 
obzirom na uobičajene ljudske slabosti. Ipak, oni koji su uspeli da joj se 
približe, mogli su u svakoj prilici da računaju na nju. Za njih je moglo biti 
nekog odstupanja od njenih inače rigoroznih pravila. Njena majka, sestre Mica, 
Juca i Ljuba, sestričina Beba, najmladji očev brat Brajko, prijateljice - 
Ksenija Simić, Milica Ćesarević, Desa Selimović, da ne govorim o meni i mom 
detetu, bili smo posvećena bića, izuzetno mali broj ljudi pred kojima je 
strogost moje majke mogla da popusti. U isto vreme ona nije bila ravnodušna 
prema ljudskim nedaćama i ceo njen životni i socijalni angažman kretao se u 
pravcu pomoći ljudima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Uspomene, stare slike, knjige iz prohujalog vremena, predmeti mrtvih 
ljudi, nisu je zanimali i nije htela da ih čuva – za nju su to bile mrtve 
stvari. Dok sam ja sve brižljivo sklanjala i čuvala, kao da sam već unapred 
znala da nam predstoji velika propast za vreme drugog svetskog rata – majka je 
sve to sklanjala u stranu. Za nju su to bile mrtve stvari koje su samo još više 
podvlačile žalost i tugu za izgubljenim.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kao i većina žena, majka je želela da dominira u kući i da 
uspostavlja kućni red čega se trebalo pridržavati. Nije se mnogo pitala da li 
je u pravu. Njeno uverenje u sopstvenu ispravnost bilo je nepoljuljano i teško 
se moglo dovoditi u pitanje. Stvari su morale da budu savršene ili da ih uopšte 
nema. Bilo da je reč o sašivenom, ištrikanom ili heklanom, greške nisu bile 
dopuštene. Jedna propuštena petlja, jedan nabor na rukavu ili preskočena mašna 
u pletivu, bili su dovoljni da ih majka odbaci ili pokloni. Koliko je lepih, 
novih stvari majka poklonila samo zato što nisu bile po njenom nacrtu savršene. 
Zbog ove urodjene težnje za perfekcijom, majka je bila u stanju da ispara ceo 
nov džemper i da ga štrika nanovo, jer je negde bila neka greška. Sličan je 
bio njen stav i kad je reč o ljudima. Ljudi nisu bili onakvi kakve je ona zamišljala 
da treba da budu, samo mali broj je mogao da „prodje“ kod nje na ispitu. 
Medjutim, bilo je istina nekolicina onih, koji su joj bili posebno zbog nečeg 
dragi i na njih nije primenjivala svoja stroga merila.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Majka je uvek preduzimala neke mere i protivmere koje su se odnosile na 
kućni red i čistoću. Proganjala ju je pomisao da bi se u kući mogle 
zalegnuti bube ili ne daj bože, stenice, pošto je seoski svet često nosio u 
svojoj odeći i po koju vašku. Pored žene koja je održavala čistoću i 
radila osnovne grublje poslove, majka je lično iznosila stvari na sunce, 
stavljala naftalin u ormane, stalno nešto istresala i pretresala. Protivmere su 
bile naročito upućene na sve one koji su dolazili u grad sa strane, vozom ili 
autobusom. Njihovi koferi su krišom iznošeni na terasu ili negde napolje, da 
se ne unese koja stenica jer u vozovima je zaista bilo i takvih stanovnika. 
Ideja o stenici ju je progonila još od bečkog perioda, kada ih je prvi put 
upoznala u mebliranim sobama raznih stanodavki. Ponavljala je često svoju 
maksimu: „Najveće zlo na svetu, osim Hitlera, su stenice“. Tako je njena 
preventivna borba protiv eventualne gamadi, imala neki borbeni prizvuk, kao neki 
poziv na borbu protiv zla. Moram reći da tu upornost i istrajnost koju je majka 
pokazivala u nastojanju da spreči „zlo“ nisam u to vreme, pa ni kasnije 
delila s njom, ali su me bube ispunjavale užasom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Gajenje sobnog cveća bila je privatna razonoda moje majke. Na njoj 
svojstven i pedantan način, ona je u saksije rasadjivala „pelcere“ koje je 
dobijala od baštovana i prijatelja, redovno ih zalivala, pa čak i razgovarala 
s njima. Mnogo godina kasnije saznala sam da je naučno dokazana prijemčivost 
cveća za muziku i ljudski govor, ali u ono vreme sam se pitala zašto ona to 
radi. Od nje sam prvi put čula neobične nazive cveća: fikus, filodendron, 
amarilis, begonija, petunija. U svakoj sobi našeg stana bio je bar jedan fikus, 
čiji je rast majka pomno pratila i radovala se svakom novom listu. U malim 
saksijama gajila je kaktuse raznih vrsta, čije se bodljikavo trnje meni 
zabadalo u prste. Pred sam rat majka je u jednu poveću saksiju zabola nekoliko 
semenki od limuna u želji da on iznikne, na što je otac tvrdio da to kod nas 
ne uspeva. Kad se limun primio i počeo da raste, otac se prijatno iznenadio, a 
majka je tiho likovala. Taj u to vreme manji limun počeo je za vreme rata da se 
razrasta i da radja male, sitne limunčiće. Kad smo se povukli s partizanskom 
vojskom u jesen 1943. majka ga je ostavila kod naših komšija koji su ga sačuvali. 
U medjuvremenu limun je izrastao u poveće stablo i radjao je i do četrdeset 
plodova. Nekoliko godina majka ga je čuvala i skidala njegov rod, a onda pošto 
je već postao veliko drvo, prilikom naše selidbe za Sarajevo 1947. ostavila ga 
je, teška srca, mada privremeno, u zgradi tadašnjeg Muzeja (Vladičina 
palata). Medjutim, našao se neko ko ga je za vreme zimskih mrazeva izneo iz 
zatvorenih prostorija na hladnu terasu gde se, u stvari, smrzao. Vest o tome 
jako je pogodila majku, žalila je za tim limunom kao za živim stvorenjem.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Njeno omiljeno cveće bio je djurdjevak i to do kraja života, njemu se 
radovala i donosila ga s pijace čim je počeo da cveta. To smo znali otac i ja, 
pa smo i mi često kupovali djurdjevak da bi je obradovali. Kasnije, kad je otac 
išao po obližnjim planinama, zavolela je ciklame, smilje i planinske narcise.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Njeno drvo bilo je breza i uvek se zaustavljala, kad bismo, šetajući, 
naišli na brezu. Zbog toga je često i rado išla na mesto zvano „Breza“, 
negde na Brdu. Tamo je rasla jedna velika breza i govorilo se: „Idemo na 
Brezu“. Otac je pak voleo hrast, pa kad bi majka više puta rekla, „ako 
umrem pre tebe zasadi mi brezu“, on je odgovarao, „pošto ću svakako ja 
umreti pre tebe, da znaš da ja volim da ležim negde pod hrastom“. Želja mu 
se ispunila, pošto su on i njegovi drugovi sahranjeni na Majevici, u jednoj 
bukovoj ili hrastovoj šumi. I mnogo godina kasnije, u Beogradu, kad bi negde 
ugledala brezu, majka je bila presrećna i tepala joj je „Brezice, 
brezice...“<o:p>
</o:p>
</span></p>
<p class="MsoNormal" align="center" style="text-align:center;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:
SR;mso-bidi-font-weight:bold">−− * −− * −− * −−<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Iako se u gradu živelo bez žurbe, bez neočekivanih obrta i velikih 
iznenadjenja, otac je uvek žurio, nikada ili retko se opuštao, bio je kao 
zapeta puška da podje kod nekog pacijenta. Njegov životni ritam bio je izvan 
okvira uobičajenog porodičnog života.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Posle privatne prakse od 2 do 5 po podne, kad nije morao kod pacijenata, 
otac je odlazio na kafu, i to ne u „Bristol“ ili kod prijatelja, već preko 
pijace, pravo u „Aljinu kahvu“, koja je bila stecište gradskih Muslimana, 
tzv. čaršinlija. Otac je naročito u godinama uoči rata redovno odlazio tamo 
na kafu, ali i da razgovara s ljudima, da čuje njihova raspoloženja i koliko 
je moguće da utiče na njihove poglede. Tamo je imao pristup i bio poželjan 
gost. To nije bila Lutvina kahva koju pominje Andrić u svojoj „Travničkoj 
hronici“, nekog davno preminulog Lutve za kojeg se nije zapravo znalo ni kada 
je živeo, već je to bila kahva živog i veselog Alje koji je sam kuvao kafu i 
služio goste. Odlazak u kafanu bio je nešto najprirodnije za čoveka koji je 
tokom celih studija u Beču sve slobodno vreme provodio po kafanama, gde su se 
okupljali napredni studenti. Voleo je javna mesta sa mnogo ljudi – kafane, 
bioskop, fudbalsko igradlište, gde vlada opšta graja – to su bila mesta gde 
je rado odlazio.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Po povratku s posla, otac je obično razgovarao s majkom, uvek o nekim 
stvarima koje me se nisu ticale. Povremeno su svoj, za mene razumljiv razgovor, 
preokretali na nemački jezik – jezik njihove mladosti i studentskog doba. To 
je bio signal da stvari postaju izuzetno važne, i počinjala sam da slušam. Nešto 
se želelo sakriti, a ipak govoriti preda mnom ili ženom u kuhinji. Osluškivanje 
mi je bilo od slabe koristi jer nisam razumela taj neobični, tvrdi i pomalo smešni 
jezik, pa ipak, po nekim imenima ili rečima čiji sam smisao ponavljanjem 
shvatila, ponešto bi uhvatila u letu. O „zabranjenim“ stvarima roditelji su 
razgovarali poluglasno, što je još više privlačilo moju pažnju. Da li će 
neko ići u Mitrovicu ili u Zenicu da ponese paket, da li je neko pisao sa 
robije i o čemu, kada će doći neki gost koji ima politički zadatak. Iako o 
tome nisu razgovarali preda mnom, na kraju bih ipak saznala, majka je imala u 
mene poverenja i sve bi mi ispričala.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U slobodnim večernjim časovima, kad nisu izlazili, otac se nije 
dosadjivao. Nekad nam je čitao iz svojih omiljenih knjiga, ili je slušao 
radio, učio me je da igram karte, a ponekad je samo pevušio u pola glasa. 
Voleo je starinske bosanske pesme, ali i neke novije koje je pamtio iz 
studentskih dana, pa ih je na neki šaljiv način meni predstavljao. Na primer, 
„Kreola, meksikanko najlepša“, „Ramona“, ili tužnu pesmu „Večernje 
lišće već opalo je, ni trave nema zima je svud.“ Pevao je i pesmice na nemačkom: 
„In einem kleinem Konditoreie...“, pa „Es war einmal ein Musikus er 
spielte im Kaffee...“ Ponekad je pokušavao da mi dočara operske arije iz 
poznatih opera koje su on i majka uspeli da slušaju sa šeste galerije u Bečkoj 
operi: „Čeleste Aida“, „O dolči bači“, „La dona e mobile“, i 
druge.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Otac je bio strastveni pušač, pušio je jedno paklo dnevno, najpre 
„Moravu“, a kasnije „Drinu“, koje sam donosila od Ljube „Miša“ ili 
Šeremeta. Njegova navika da stresa pepeo sa cigareta na tepih, mogla bi nekog 
da uznemirava, ali majka je stavljala pepeljare, gde god je to bilo moguće.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Mene je oduševljavalo ispuštanje kolutova dima od cigarete, što je 
otac majstorski izvodio i bacao ih visoko u vazduh iznad glave. Ja sam brojala 
„tri, četiri, pet“, dok su oni polako nestajali i rastvarali se. On je i 
sam voleo da pušta kolutove, pa mi nije bilo teško da ga namolim da izvodi tu 
veselu radnju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Posle večere sedimo obično oko stola, ili pored peći, majka donosi u 
velikoj činiji voće – pomorandže, mandarine, jabuke, a ponekad i banane. 
Trebimo pomorandže i cela kuća miriše na njihovu koru, a nešto kore majka 
uvek stavlja na peć. Iako otac tvrdi da je jabuka najzdravija i najbolja voćka, 
i uvek nas podseća na francuske turiste što smo ih sreli na Jahorini, koji su 
tamanili ogromne količine jabuka – moje simpatije su bile na strani pomorandži 
i mandarina. Tako se svakog dana, preko zime, potroši oko kilogram tog divnog 
voća koje majka kupuje obično u Jovičićevoj radnji, jer „tamo su 
najbolje“. Vitamini koji će ući u modu posle drugog svetskog rata, u to 
vreme još nisu bili poznati široj publici, pa se ne sećam da je bilo reči o 
njima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kako nisam imala smisla za brojeve ni za matematiku, tako me igre karata 
nisu zanimale. Iako je otac rado igrao preferans, „šnapsl“, a kasnije i 
poker, bila sam ravnodušna prema ovoj vrsti razonode. Negde, u godinama pred 
rat, otac me naučio jednostavnu, čak i za mene razumljivu igru karata – 
„tač“. Bila je to igra u dvoje, svako je imao pred sobom karte okrenute na 
naličje, otkrivao ih jednu po jednu, i po nekom pravilu dobijao ili gubio igru. 
Zavolela sam tu igru, tim pre što je otac sedeo sa mnom i ozbiljno se unosio u 
igru. „Tača“ smo igrali obično pred večeru, pola sata – sat, dok nas 
majka ne bi prekinula. Nezaboravni trenuci opuštenosti, očevo mrštenje kad je 
gubio, ili veseli uzvik „tač“, kad je dobijao.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ponekad se posle večere otac odluči da ostane kod kuće, ne izlaze 
nigde on i majka, navlači papuče, seda u fotelju i uzima knjigu u ruke, vreme 
je tmurno i kišno, čuje se lupkanje kiše po krovu, ja se uvlačim u neki svoj 
kutak i nastupaju divni trenuci. Onda odjednom zvono na ulaznoj kapiji oglašava 
da neko zove lekara, da je nešto hitno. Otac izlazi na prozor, razgovara kratko 
sa strankom, vraća se i bez ikakve mrzovolje ili ljutnje saopštava da ide kod 
pacijenta. „Zar po ovoj kiši“, pita majka, i nije joj pravo.<o:p>
</o:p>
</span></p>
<p class="MsoNormal" align="center" style="text-align:center;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:
SR;mso-bidi-font-weight:bold">−− * −− * −− * −−<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U detinjstvu, ali i kasnije, kao da sam imala dvostruki život – jedan 
u stvarnosti, a drugi u snovima. Sanjala sam najrazličitije snove sa zamršenim 
sadržajima, i to svakodnevno.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ponekad, za vreme doručka, pokušavam roditeljima da ispričam nešto od 
snova koje sam te noći sanjala, ali oni nisu naročito zainteresovani. Otac je 
po pravilu ponavljao uvek isto: „To što sanjaš dolazi od toga što se ne 
zamoriš preko dana, uz to mnogo čitaš, ideš u kino, pa ti se to sve noću 
vraća“. Očigledno da ni otac, ni majka, nisu mnogo znali o snovima. U to 
vreme, istini za volju, nije još bilo istraživanja u oblasti ljudskog sna.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Otac nije imao vremena da se bavi snovima, a treba reći da je i nauka još 
bila na samom početku u pogledu dešifrovanja snova. Faktički, otac nije 
nikada ni sanjao, a i majka vrlo retko. Bio je iznenadjen kad bi se nekog jutra 
probudio i shvatio da je nešto sanjao, pa je te svoje zapamćene snove prepričavao 
u velikom čudu, posle čega bih ja uvek rekla, pa ja sanjam svaki dan i to po 
nekoliko snova. Otac kao da nije u to verovao, već je tvrdio da ja nešto od 
toga izmišljam. Kad sam jednom, ispričala jedan svoj neobičan i zamršen san 
rekao je: „Ljudi koji mnogo rade, malo sanjaju, umore se i spavaju kao 
zaklani“. To je bilo suviše pojedinostavljeno tumačenje, i ja sam najradije 
ćutala o mojim snovima. Majka je češće ispričala neki svoj san, naročito 
se radovala kad bi sanjala svoju majku, ili umrlog brata Tiku, a ponekad je bilo 
nešto tužno i teško, pa je bila zbog toga neraspoložena.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Istraživači ni danas ne znaju zapravo zašto spavamo, šta je u stvari 
svrha spavanja. San je još uvek neistraženo čudo. Po Napoleonu „Četiri 
sata spava muškarac, pet sati žena, a šest – idiot“. Ja sam očigledno 
spadala u kategoriju idiota, jer mi ni osam sati nije bilo dovoljno, dok su 
roditelji vrlo malo spavali, a po danu nikada.<o:p>
</o:p>
</span></p>
<p class="MsoNormal" align="center" style="text-align:center;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:
SR;mso-bidi-font-weight:bold">−− * −− * −− * −−<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Moji svetli trenuci bili su kad roditelji odu iz kuće i kada Katica nešto 
radi u kuhinji – čuje se zveckanje posudja. Sedim za stolom i otvaram fijoku 
koja je samo moja, vadim moje zabeleške, isečke iz novina, programe 
bioskopskih predstava koje dobijam od Melite iz kina „Bristol“, iščitavam 
ih i maštam. Sedeti u polumraku sobe, sa pogledom duž Korza sve do stanice, 
kada se polako pale ulične svetiljke, u vreme kad izmiče dan a noć još nije 
pala, kada kao da nikoga više nema u kući, svi su nekud otišli, pravo je uživanje 
za koje nemam često priliku. Niko mi ne smeta, tonem u svoje maštarije, i 
vreme neosetno prolazi – polako se smrkava. Odjednom čujem glasove roditelja, 
majka ulazi u sobu, pali svetlo i ponavlja uvek isto pitanje: „Šta radiš u 
mraku?“<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ponekad, u tišini spavaće sobe mojih roditelja, zagledala sam se u 
ogledalo. Mojim izgledom nisam mogla biti naročito zadovoljna, haljine su 
visile na meni, ništa nije bilo zategnuto, jer sem kostiju i kože nije bilo 
mnogo mišićnog sastava, bila sam i blago pogrbljena, mlatila rukama u hodu, sa 
bubuljicama na licu, i plavom pravom kosom. Majka je govorila: „Nemoj veslati 
rukama kad ideš ulicom“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U negativnim fantazijama moje majke, ja sam uvek bila nečim ugrožena - 
ili pada kiša, „pazi pokisnućeš“, ili duva vetar, „stavi kapuljaču“, 
kad trčim niz stepenice, „slomićeš nogu“, i tome slično. Suprotno tome, 
otac je uvek video nešto dobro i lepo u tom beskrajnom dečjem batrganju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Roditelji, naročito otac, nisu pridavali naročitu važnost praznicima, 
rodjendanima, imendanima. Kako sam odrastala počeli su, pod maminim uticajem 
obraćati pažnju na moj rodjendan. Taj dan u avgustu proticao je obično u 
Tuzli, dolazi su mi drugovi i drugarice istina u manjem broju – obavezni Saša 
Bauman, starija od mene, Nada Momčilović, Mita Gruden, Dušanka Bojanić, Mica 
Kerec, Vera Sejmenović. Kako sam rasla pokloni su bivali sve veći, jednom mi 
je otac poklonio „Brema“ u dve knjige, zatim ručni sat, a pred rat čak i 
fotografski aparat. Obično sam dobijala knjige, jedino se moja tetka Mica 
pobrinula da poklon bude nešto opipljivo i zabavno. Kad nje nije više bilo u 
Tuzli, njen prijatelj Kadija Mujezinović nikada nije zaboravio moj rodjendan.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Većina mojih vršnjaka imali su razne deminutive i nadimke medju svojim 
ukućanima, a to se posle prenosilo i u školu i u igru. Mnogi su bili Brace ili 
Seke, Bebe, Cice i slično, a imena su obično dobijala skraćenice. Medjutim, 
moji roditelji, nikada me nisu zvali drukčije sem pravim imenom – Vera. 
Najbliža rodbina imala je različite nazive za moju malenkost. Rodjaka Beba 
zvala me je Cajka, Lela me zvala Eci, Majka na selu me zvala Verka ili Veka, a 
tuzlanski prijatelji mojih roditelja zvali su me Verica.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Otac je majku zvao imenom, kao i ona njega. Nisu imali nikakva imena iz 
milošte ili skraćenice – majka je bila Zaga, a otac Mustafa, za celu rodbinu 
i za prijatelje. Izuzetno su ga Nena, braća i zemljaci iz sela zvali Mujo, i to 
ponekad, samo u direktnom obraćanju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na pitanje koje mi je u ranom detinjstvu često postavljano: „Da li bi 
volela da imaš brata ili sestru“, najčešće sam odgovarala: „Meni je 
svejedno“. To pitanje mi je bilo dosadno i ne znam zašto su ga ljudi 
postavljali, tek znam da nisam imala odredjeno mišljenje, zapravo izgleda da 
nisam naročito želela ni brata ni sestru. Isto tako, osećala sam se bespomoćno 
pred često upućenim mi pitanjem: „Koga više voliš, tatu ili mamu?“. Ružno 
i besmisleno pitanje koje zbunjuje dete. Uvek sam odgovarala da ih volim 
podjednako.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na moje pitanje postavljeno ocu: „Koje godišnje doba najviše voliš“? 
– on je bez mnogo razmišljanja odgovarao: „Jesen!“ Meni je to bilo čudno, 
jer sam obožavala leto zbog raspusta, kupanja i odlaska na selo kod Majke. 
Proleće sam volela kao sveopšte budjenje prirode, a zimsko doba zbog sankanja 
i čarobne snežne idile. Otac je objašnjavao da je priroda najlepša u jesen, 
kad nam se nude svi plodovi leta, kad je zemlja suva i topla, a raskošne 
jesenje boje preovladaju celom prirodom. Tada nisam razumela ovo očevo osećanje, 
ali mnogo godina kasnije shvatila sam.<o:p>
</o:p>
</span></p>
<p class="MsoNormal" align="center" style="text-align:center;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:
SR;mso-bidi-font-weight:bold">−− * −− * −− * −−<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Čitalac se može zapitati zašto je bilo potrebno opisivati svaki i 
najsitniji detalj iz mog dečjeg doba. Ako se ima u vidu da je otac poginuo 
relativno mlad, u 42-oj godini života, te da se samo uvidom u moje uspomene iz 
detinjih godina može bar u konturama sagledati naš zajednički život, a pre 
svega njegov ljudski lik koji je bio u središtu porodičnih zbivanja. To je 
jedini i primarni razlog što se ovde susrećemo sa mnoštvom na izgled beznačajnih 
detalja, ali se oni kao kockice mozaika slažu u jednu, istina nepotpunu, sliku 
čoveka koji je prerano otišao iz našeg života, a sam nije ostavio pisanih 
tragova o sebi i svome dobu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pošto ne postoje ni dva ljudska bića koja imaju istovetnu sudbinu – 
tako je bilo i sa mojim roditeljima. Otac je poginuo mlad – koga bogovi vole, 
oduzimaju mu život u mladosti. Majka, naprotiv, doživela je punih 89 godina i 
nadživela je oca za 48 godina.<o:p>
</o:p>
</span></p>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_24.htm"><b>Prethodna strana</b></a></TD>
<TD><a href="248_26.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

