<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_173.htm"><b>Prethodni dokument</b></a></TD>
<TD><a href="31_175.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">NA 
TREĆU RATNU NOVU GODINU</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="EN-GB">Približavao 
se kraj 1943. godine. Mećava je besnila kako to često biva na planinama Bosne 
u decembarskim danima. To je bila treća po redu zima koju smo, kao po nekom 
pravilu, provodili pod vrlo teškim okolnostima. Mrzli smo se na Grmeču 1941, 
na Raduši i Prenju 1942, na Cincaru 1943. godine. Operacije naših jedinica u 
razbijanju VI neprijateljske ofanzive već su nas bile iscrple. Dok smo vršili 
protivnapade prema Šujicama i Livnu, doživljavali smo takve trenutke koji su 
nas najčešće ohrabrivali i podsticali. Naša 2. četa 3. bataljona ima 
posebno mnogo žrtava. Ali, postizali smo i zapažene uspehe. Kao retko kada 
borci su čak i na tenkove jurišali. Desetkovani Nemci u neredu su se povlačili 
pod zaštitom gradskih zidina Livna.</span></p>
<p class="MsoNormal" style="line-height:91%"><span lang="EN-GB">Međutim, 
odbrana na Borovoj glavi i Cincaru u decembarskim danima 1943. godine donosila 
je nevolje kakve se retko pamte. Na snegu i vejavici koja je besnila sa divljeg 
Cincara borci su se smrzavali. Kada smo doznali da brigada kreće prema Krajini 
u ofanzivna dejstva, bili smo presrećni. Nismo znali kakav je zadatak, ali da 
se sprema nešto ozbiljno, to smo brzo zaključili.</span></p>
<p class="MsoNormal" style="line-height:91%"><span lang="EN-GB">Preko Jajca i 
Mrkonjića marš-ruta nas je vodila niz dolinu Vrbasa. Štabovi bataljona, 
brigada i odreda okupljali su se u Mrkonjiću. Nema sumnje da je to radi 
dogovora o nekoj ozbiljnoj i velikoj akciji. </span><span lang="DE" style="mso-ansi-language:
DE">Nova godina je na pragu. Znali smo da se priprema iznenađenje za 
neprijatelja. Lane smo isto tako baš za Novu godinu oslobađali Teslić. </span><span lang="EN-GB">Po 
svoj prilici ovoga puta to mora biti Banja Luka. To je logika boraca. Pokušavamo 
da u toj logici nađemo opravdanje našem prebacivanju u ovaj kraj u vreme dok 
neprijatelj još uvek nastavlja sa ofanzivom prema Bugojnu, Gornjem Vakufu i 
Prozoru.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="EN-GB">Na 
dan 31. decembra izbismo pred Banja Luku. Komandant našeg bataljona Anđelko 
Rodić pozvao je komandire i političke komesare četa i izdao im usmenu 
zapovest za napad na Banja Luku. Sa posebnom pažnjom slušali smo komandantove 
reči. Našoj četi pridodao je deo bataljonske artiljerije, protivtenkovskog 
oružja i bacača. Doznali smo da će na Banju Luku napadati više krajiških 
brigada. To nas je posebno obradovalo, jer nam se posle Bihaća ponovo pružila 
prilika da isprobamo snage, da se u slobodnom gradu zagrlimo, zapevamo i 
zaigramo našu &quot;Kozaru&quot;. To je zaista retka prilika da se vidimo sa našim 
najbližim rođacima i prijateljima, sa kojima se već godinama nismo susreli.</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="EN-GB">Spremni 
smo da upadnemo u okršaj za koji znamo da neće biti nimalo lak, ali ni tako težak 
da u njemu ne uspemo. Bilo je i težih situacija iz kojih smo izlazili kao 
pobednici. Toga smo svi svesni. </span><span lang="DE" style="mso-ansi-language:DE">U 
četi vlada raspoloženje kao da se sprema na svadbu. </span><span lang="EN-GB">Čudnovato, 
ali tako je.</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="EN-GB">Vreme 
napada se sporo primicalo. I poslednje pripreme su izvršene. </span><span lang="DE" style="mso-ansi-language:DE">Svi 
znamo da je teren oko grada rovit. Četnici i ustaše već godinama vrše svoj 
uticaj na narod okolnih sela. </span><span lang="EN-GB">Upozoravam na tajnost 
pokreta i budnost. Znali smo da je grad utvrđen i pripremljen za odbranu, kao i 
to, da bez obzira na tajnost priprema, a ne možemo očekivati da neprijatelja 
zateknemo na spavanju kao prošle godine u Tesliću.</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="EN-GB">Tačno 
u 23 časa naša četa se počela privlačiti bunkerima kod Gornjeg Šehera. 
Borci su imali noževe na puškama. Iznenadili smo se kad smo upali u prazne 
bunkere. U tom momentu sa svih strana oko grada odjeknuli su pucnji i 
eksplozije. </span><span lang="DE" style="mso-ansi-language:DE">Osećanje 
sigurnosti obuzelo je svakog borca. Sa odjecima rafala i eksplozija mešali su 
se poznati borbeni uzvici Krajišnika.<o:p>
</o:p>
</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="DE" style="mso-ansi-language:DE">Četa 
je jurnula prema gradu. Iz rovova su nas dočekali rafali neprijateljskih 
mitraljeza. Milenko Stupar je sa 2. vodom likvidirao prva uporišta pred četom. 
Pale su i prve žrtve neprijatelja, zaplenjeni prvi minobacači, municija i 
drugo oružje. Gornji Šeher se ubrzo našao u našim rukama. I magacin sa naoružanjem 
ostao je iza naših položaja. </span><span lang="EN-GB">Oko 15 ustaša i 
domobrana palo je u naše ropstvo. Sa zaplenjenom municijom izvršili smo popunu 
jedinica i produžili napad prema centru grada.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Na 
liniji prvih gradskih kuća, nemački i ustaški vojnici pružali su žilav 
otpor. Bez juriša nije se moglo dalje. Pripremili smo ga na brzinu. Nezadrživo 
je četa krenula u pravi osinjak neprijateljskih kuršuma. Poneseni uspešnim 
prodorom u grad, nije bilo borca koji nije krenuo napred uz povike:</span></p>
<p class="MsoNormal" style="line-height:91%"><span lang="EN-GB">&quot;Ura!&quot;, 
&quot;Hvataj ih žive!&quot;, &quot;Napred proleteri! &quot; To je u ovoj 
hladnoj noći demoralisalo neprijateljske vojnike. </span><span lang="DE" style="mso-ansi-language:DE">Moja 
trubica, kojom je oglašavan juriš, još više im je išla na nerve. To su nam 
rekle zarobljene ustaše koje nisu uspele pobeći dok smo jurišali. Desetina 
ustaša ležala je u krvi, zahvaćena brešom koju smo napravili za vreme juriša.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Starešine su nam na dočeku Nove godine — govorili su zarobljenici.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Artiljerija 5. bosanskog korpusa NOVJ uspešno je dejstvovala po otpornim tačkama 
u gradu. </span><span lang="EN-GB">To je dovelo do panike kod neprijateljskih 
vojnika. Sa jedne od osvojenih gradskih kuća puškomitraljezac Stanko Kerkez 
precizno je tukao po odstupnici neprijatelja, koji se izvlačio prema centru 
grada. Sa trećeg sprata, niz stepenice, rafali automata sprečavali su nam 
osvajanje kuće. Sa Milenkom Stuparom uspeo sam se privući vratima stana jednog 
ustaškog oficira. Iznenadio se kada je video šta ga je snašlo. Kukavički se 
držao dok su ga sprovodili u štab brigade.</span></p>
<p class="MsoNormal" style="line-height:91%"><span lang="EN-GB">Naše položaje 
obišao je komandant brigade Vlado Bajić, u pratnji našeg komandanta 
bataljona. To nam je ulilo novu snagu i dalo još veći podsticaj za prodor 
dublje u grad, tim pre što nam je odato priznanje za postignuti uspeh u toku noći. 
Uspešno smo sadejstvovali sa našom prvom četom i 1. bataljonom, koji su se 
borili za osvajanje &quot;Crne kuće&quot;. Nju su Nemci i ustaše uporno 
branili sve do mraka 1. januara 1944. godine. Neki od zatvorenika iz &quot;Crne 
kuće&quot; došli su u našu četu da se bore za oslobođenje grada. Do zidina 
&quot;Kaštela&quot; morali smo još ceo dan i noć osvajati kuću po kuću. Na 
žalost, prodor nemačkih motomehanizovanih snaga od Gradiške omeo nas je da 
zadatak izvršimo do kraja.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Osvanuo je 2. januar 1944. godine. Lep, sunčan zimski dan. </span><span lang="EN-GB">Naše 
jedinice nastavile su uspešne borbe i oslobađale deo po deo grada. Naša četa 
borila se u zahvatu glavnog druma koji od G. Šehera vodi ka centru Banje Luke. 
Kuću po kuću oduzimali smo od neprijatelja. Naš 2. vod bio je udaljen od 
mosta oko 100 metara. Kada su nas Nemci primetili, otvorili</span></p>
<p class="MsoNormal" style="line-height:91%"><span lang="DE" style="mso-ansi-language:
DE">su vatru iz tenkova. Kuće iz kojih je vod vodio borbu bile su slabe, tako 
da su već počele da se ruše od topovskih granata. Komandiru voda Milenku 
Stuparu sam naredio da se ne povlači sa vodom sa tog položaja po cenu života. 
U ruševinama su poginula dva borca (Ante i Grga) rodom iz Dalmacije.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">3. januara u 2 časa, komandant bataljona Anđelko Rodić, - koji je bio u 
borbenom poretku 2. čete, izdao mi je naređenje da sa 2. četom izvršim juriš 
na Stari Kaštel i okolne kuće, a da se prebacim preko jednog potoka koji se 
uliva u Vrbas. Odmah po dobijenom naređenju, pozvao sam komandire vodova i 
izdao im naređenje. Nemci su jakom mitraljeskom i bacačkom vatrom branili most 
preko koga smo morali jurišati sa četom. Prvi preko mosta pretrčao je 
komandir 1. voda Dragutin Radišić. Kada je prešao na drugu stranu i otvorio 
vatru iz puškomitraljeza, krenuo sam i ja. Na mostu, iz nemačkog mitraljeza 
dobio sam dva metka u koleno leve noge. Naredio sam da se niko više preko mosta 
ne prebacuje, pošto su ga Nemci držali pod jakom vatrom. Komandir 1. voda 
Dragutin Radišić pritrčao mi je u pomoć i preneo me na leđima preko potoka 
sa one strane, gde se nalazila cela četa. Četna bolničarka Savka Stupar 
ukazala mi je prvu pomoć.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sa ovog položaja četa je nastavila upornu borbu sa Nemcima, a u pokušaju 
juriša preko mosta bio je teže ranjen i komandir voda Dragutin Radišić. U 
povlačenju naše čete iz grada ka Han-Kolima, od dejstva neprijateljskog 
aviona, poginuo je moj zamenik Jovo Grbić i desetar Sava Dragić.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Jovo RADIŠIĆ JOJA</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_173.htm"><b>Prethodni dokument</b></a></TD>
<TD><a href="31_175.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

