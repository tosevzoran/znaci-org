<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ÈETNIÈKOG POKRETA DRAŽE MIHAILOVIÆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_27.htm"><b>Prethodni dokument</b></a></TD><TD><a href="4_14_1_29.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 28</strong></p>
<p align="center"><strong>PROGLAS DRAŽE MIHAILOVlĆA OD 16. NOVEMBRA 1941. SRBIMA, HRVATIMA I SLOVENCIMA<sup>1</sup></strong></p>
<p align="center">KOMANDA JUGOSLOVENSKE VOJNE SILE NA OKUPIRANOJ TERITORIJI KRALJEVINE   JUGOSLAVIJE<sup>2</sup></p>
<p align="center">O. Br. 1012</p>
<p>16 novembra 1941 godine Glavni stan</p>
<p align="center">SRBI, HRVATI I SLOVENCI,</p>
<p>Odazivajući se vapaju mog napaćenog naroda i mojim nacionalnim i
  vojničkim dužnostima stupio sam na čelo junačkih i neustrašivih boraca
  za slobodu, čast i budućnost Jugoslavije.<sup>3</sup></p>
<p>Naš Vrhovni Zapovednik Nj. V. Kralj Petar II potvrdio me, na predlog
  slobodne jugoslovenske Vlade u Londonu, za Komandanta celokupne
  jugoslovenske vojne sile na okupiranoj teritoriji Kraljevine
  Jugoslavije. Time su svi naoružani pokreti u celoj državi stavljeni pod
  moju komandu i podređeni stare-šinama koje ću naimenovati, kako vojni
  zakoni i disciplinski propisi naređuju.<sup>4</sup></p>
<p>Prve vojne jedinice već se nalaze u borbi, novi odredi su u formiranju širom naše raskomadane i porobljene Otadžbine.</p>
<p>U Srbiji moje su trupe u uspešnim borbama oslobodile velike predele<sup>5</sup>
  od nasilničke vlasti koje su bile prinuđene da povuku znatna pojačanja
  sa istočnog fronta, gde im junačke ruske armije zadaju smrtonosne
  udarce. Jugoslavija prema tome nema samo svoga Kralja i Vladu, već i
  slobodnu državnu teritoriju sa slobodnim građanima. Blagodareći uspesima mojih trupa,
  mi smo već u mogućnosti da protivniku vraćamo milo za drago za ono što
  čini nad našim nenaoružanim stanovništvom te da preduzmemo represalije,
  ako se prema regularnim trupama Kraljevine Jugoslavije ne bi ponašao
  prema međunarodnim zakonima ratovanja.</p>
<p>U Hrvatskoj Pavelićeve izdajice već strepe pred onima koji dižu oružje da operu sramotu sa imena hrvatskoga.</p>
<p>Slovenija, ujedinjena u otporu protiv nasilnika, da osveti nasilno
  proterivanje naše braće iz rodne grude i da ponese narodnu trobojku na
  Soču i Gospoj Svetoj.<sup>6</sup></p>
<p>Osloboditi Otadžbinu surovog nasilnika, povratiti čast našim
  zastavama, poneti ih na krajnje granice gde naš narod biva i ujediniti
  ga u Velikoj Jugoslaviji, uređenoj bratskim sporazumom Srba, Hrvata i
  Slovenaca na osnovama poštovanja narodnih prava i društvenog poretka,
  na korist narodnih slojeva. Evo, uzvišenih ciljeva naše nesalomljive
  borbe.</p>
<p>Protivu protivnika, opremljenog najsavršenijim oružjem, može biti
  uspešna borba ujedinjenim snagama, organizovana i vođena samo sa jednog
  mesta. Pojedinačne akcije znače lakomisleno prolevanje dragocene krvi
  naroda koji već krvavi iz bezbroj rana. Sloga, jedinstvo i disciplina
  su danas najviša narodna dužnost i preduslov svake pobede.</p>
<p>Zato pozivam sve pojedinačne borbene pokrete da se priključe
  narodnoj vojsci koju ću voditi prema zakletvi, položenoj od nas sviju
  Kralju i Otadžbini. Neposlušni služe samo neprijatelju i imaće da
  odgovaraju pred vojnim zakonima, ako bi se zaklonili od narodnog suda.</p>
<p>Oficiri, podoficiri, vojnici i rodoljubi! Odazovite se u ovom
  istoriskom trenutku kriku Otadžbine i pridružite se redovima narodne
  vojske koja se diže na ugnjetača.</p>
<p>Svim sredstvima potpomognite našu borbu i spremajte se za dan
  Vaskrsenja. U ovoj teškoj borbi zajedno smo sa našim velikim
  saveznicima čije kopnene, pomorske i vazdušne snage podupreće u
  odlučnom času našu borbu.</p>
<p>Moja će biti briga da takva saradnja bude na vreme organizovana i
  planski sprovedena. Obraćam se naročitim pouzdanjem našoj omladini da
  svojim zanosom pruži obnovljenoj jugoslovenskoj vojsci sveže i neumorne
  snage u borbi koja se vodi da se mladim pokoljenjima obezbedi velika
  budućnost.</p>
<p>Tražena cena i žrtve su, teške i krvave, ali će uspeh biti istoriskog značaja za vekove: slobodan život, veličina naroda i blagostanje za sve Južne Slovene Ujedinjene pod okrilje zajedničke majke Velike Jugoslavije!</p>
<p align="center">Junaci, napred!</p>
<p align="center">S verom u Boga za Kralja i Otadžbinu.</p>
<p align="center">Komandant jugoslovenske vojne sile na okupiranoj teritoriji   kraljevine   Jugoslavije</p>
<p align="center">đeneralštabni pukovnik </p>
<p align="center">Dragoljub M. Mihailović s.r.</p>
<p align="center">Da je prepis veran originalu, tvrdi: </p>
<p align="center">Šef Vojnog kabineta,
  đeneralštabni major, </p>
<p align="center"><strong>Živan L. Knežević</strong></p>
<p align="center">M.P.<sup>7</sup> </p>
<p></p>
<p><sup>1</sup> Overen prepis originala (pisan na mašini, ćirilicom) u
  Arhivu VII, Ča, k. 12, reg. br. 6/1 (VK-P-3/1). Proglas je predsednik
  izbegličke kraljevske vlade (dr Slobodan Jovanović) 16. aprila 1942.
  poslao na uvid svom ministru inostranih poslova, a zatim i šefovima
  vojnih misija u inostranstvu (Arhiv VII, AEV, k. 6, reg. br. 6/1).</p>
<p><sup>2</sup> Odnosi se na Štab Draže Mihailovića (vidi dok. br. 2, nap. 9).</p>
<p><sup>3</sup> Organizator oružane borbe protiv okupatora i kvislinga u
  leto 1941. bila je KPJ sa Josipom Brozom Titom na čelu; Draža
  Mihailović je sve vreme II svetskog rata vodio samo borbu protiv NOP-a,
  u saradnji sa okupatorima i ostalim kvislinzima (vidi dok. br. 2&#8212;8, 11,
  13&#8212;18; Prilog II, dok. br. 1&#8212;7).</p>
<p><sup>4</sup> Vidi dok. br. 1, nap. 13 i br. 23, nap. 2.</p>
<p><sup>5</sup> O učešću dela  četničkih jedinica u borbama protiv okupatora i kvislinga 1941. godine, vidi dok. br. 2, nap. 7.</p>
<p><sup>6</sup> Tako u originalu.</p>
<p><sup>7</sup> Okrugli pečat:  &#187;Predsedništvo  vlade  Kraljevine Jugoslavije vojni kabinet &#8212; London&#171;.</p>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_27.htm"><b>Prethodni dokument</b></a></TD><TD><a href="4_14_1_29.htm"><b>Sledeci dokument</b></a></TD></TR></TABLE></CENTER>
</body>