<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_6.htm"><b>Prethodna strana</b></a></TD>
<TD><a href="248_8.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center;line-height:150%"><b><span lang="HR" style="font-size:14.0pt;mso-bidi-font-size:10.0pt;mso-ansi-language:
HR">NA ZEMLJI UGLJA I SOLI<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>I tako, evo nas konačno u Tuzli, na slanoj i sumporovitoj zemlji koju ćemo 
zavoleti kao svoj zavičaj. Kao mlad lekar, sa ženom i detetom, otac se posle 
osam godina vraća u Tuzlu, odakle je u leto 1921. otišao posle završene 
mature. U medjuvremenu završio je medicinu, oženio se, odslužio vojsku i 
proveo nepune dve godine sa službom u &quot;Dečjem domu&quot; u Ljubljani. Pošto 
je shvatio da će u Ljubljani ostati uvek tudjin, a kako nije hteo da se 
prikloni ženinoj familiji koja ga je svesrdno pozivala u Šabac, odlučio je da 
se vrati u Bosnu. Upravo u to vreme otvoren je Dečji dispanzer pri Domu 
narodnog zdravlja, kuda ga je uputio doktor Stevan Ivanić iz Higijenskog zavoda 
u Beogradu. Tako se u decembru 1929. obreo u Tuzli, sa koferom u jednoj, i 
detetom u drugoj ruci. U to vreme su ljude koji stignu u jedno mesto s koferom 
nazivali &quot;kuferaši&quot;. Obično su se posle nekog vremena ljudi 
snalazili i sticali neku imovinu, ali nadimak je ostajao. Otac je kasnije više 
puta ponavljao &quot;Probao sam u Sloveniji, probao u Srbiji, ali je za mene 
najbolje da se zaustavim u Bosni&quot;. Tako smo negde krajem 1929. krenuli put 
Tuzle, najpre je otišao otac a zatim nas dve. Bio je to dolazak na prazni 
prostor, bez kuće, bez stana i bez stvari.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Bez nameštaja i bez novca, jer je veći deo zarade odlazio na otplatu 
studentskih dugova, bio je prinudjen da traži neko srednje rešenje - ni hotel, 
ni stan, već nameštenu iznajmljenu sobu za početak. Po priči koju sam više 
puta čula, otac je ušao u radnju Jovana Simića i bez mnogo obrazlaganja 
zapitao ga da li bi mu izdao jednu svoju sobu za neko vreme. Iznenadjeni Jovan i 
njegova žena Žanika ubrzo su pristali, i tako smo se uselili kod njih u 
prizemlje u jednu lepu, nameštenu spavaću sobu. Zanimljivo je kako je do toga 
došlo i kako se otac opredelio da stan potraži upravo kod Jovana. Naime, otac 
je iz gimanzijskog vremena poznavao Žaniku Gec koja se u vreme njegove mature 
udala za Jovana i rodila kćerku Miru. Žaniku je znao iz porodice njegovog školskog 
druga Vula Popadića čije su se sestre Vesa i Zagorka družile s njom. Kako 
nije imao velikog izbora uputio se poznatim ljudima. S druge strane, Jovanu je 
verovatno odgovaralo da u kući ima lekara, pošto je poboljevao od bubrega. On 
će se 1930. godine operisati u Zagrebu gde će mu biti odstranjen bubreg. Tako 
su se na neki način podudarili njihovi interesi i mi se naselismo u ulicu zvanu 
&quot;Ciganluk&quot;, gde se nalazila Jovanova kuća. Kako se zvanično zvala ta 
naša ulica nikad nisam saznala, tek znala sam da je to bio produžetak ulice 
&quot;Pavkuša&quot; koja se spuštala strmo, sa brda ka gradskom centru, 
presecala Džindić-mahalu i u tom delu zvala se &quot;Ciganluk&quot;. Moguće 
da je nekada ranije to bila ulica gde su živele ciganske porodice. U vreme kad 
smo došli, bila je još nekolicina starosedelačkih ciganskih porodica dugo 
nastanjenih u Bosni.<span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Životopis Jovana Simića, zvanog &quot;Blagoutrobije&quot;, bio bi 
zahvalan posao za neko darovito književno pero. Sazdan od jarkih kontrasta, pun 
elementarne životne snage, preke naravi, nabijen vitalnošću, čas natmuren, 
čas nasmejan, Jovan je u vreme kad smo se kod njega nastanili, bio na sigurnom 
putu da kruniše svoje životne planove i poslovni uspeh.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U vreme kad je otac upoznao Jovana i Žaniku, preko porodice Popadić, 
Jovan je bio na samom početku svoje trgovačke karijere, ali su mu putevi za 
uspeh bili otvoreni, najviše njegovom vrednoćom i upornošću. Počeo je sam, 
uz pozajmice i pomoć jevrejskog trgovca Pesaha (&quot;Niko od Srba nije mi 
pomogao&quot;, govorio je), i tako je otvorio radnju i zajedno sa ženom, radom 
i snalažljivošću postao ugledni trgovac. Već tada je imao svoj neobični 
nadimak &quot;Blagoutrobije&quot;, što ja kao dete nisam mogla ni da izgovorim. 
Poreklom sa sela, iz Jeginovog Luga, Jovan je poticao iz siromašne porodice. 
Nadimak potiče od oca Riste, koji je kao velika sirotinja zapamtio glad i bedu, 
pa je ovim nadimkom, valjda, naglašavao potrebu za dobrom hranom. Tek, Jovan je 
s ocem rano došao u Tuzlu, ali je već 1912. pobegao sa Ristom Stefanovićem u 
srpske dobrovoljce, za vreme Balkanskog rata. Po povratku biva uhapšen kao 
&quot;mladobosanac&quot; povodom sarajevskog atentata i osudjen na robiju koju 
je proveo u Banjaluci i Zenici. U zatvoru je bio sa Obradom Mićićem, 
Jezdimirom Dangićem i drugim mladobosancima - nacionalistima. Sa robije je 
poneo zatvorsku bolest, bolesne bubrege, od čega je dugo poboljevao. Kao 
radikal učestvovao je u gušenju Husinske bune 1921, što mu nije služilo na 
čast, a kasnije se (prema Dragiši Trifkoviću) tog svog učešća javno 
odrekao.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Jovan Simić, posle operacije bubrega u Zagrebu, duže vreme leži kod kuće 
i ja se na prstima približavam njegovoj sobi na spratu gde me on ponekad poziva 
da mu pravim društvo. Njega uveseljava moje prisustvo, pošto mu je dosadno da 
leži sam po ceo dan. Naročito mu je zabavno da me nečim plaši i da me onda 
ismejava. Da bih došla do njegove sobe moram da prodjem kroz jednu prostoriju 
gde na zidu visi velika slika-reprodukcija &quot;Crnogorski ranjenik&quot;. Ova 
slika me ispunjava užasom, jer mi se čini da čovek što ga nose na nosilima 
trepće i kao da diže glavu. Taj moj strah od &quot;lanjenika&quot; kako ga ja 
zovem toliko uveseljava Jovana da se smeje na glas i stalno me zadirkuje. Mene 
to još više plaši, a ponekad se i rasplačem od straha da će se ranjenik 
podići i početi da me juri po sobi. Tek Jovan je zapamtio tog mog 
&quot;lanjenika&quot; i kad sam odrasla i više ga se nisam bojala, uvek me je 
zadirkivao i prepričavao te moje zgode iz detinjstva. Posle 4-5 godina, kad smo 
uveliko odselili iz Jovanove kuće, počela sam da učim klavir kod Hilde 
Elbling-Perović, a pošto ga nisam imala u kući odlazila sam kod Simićevih da 
vežbam. Jovan je uvek nalazio razloge i načine da me zasmejava i zadirkuje, na 
račun mog sviranja pošto je i sam voleo šalu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Žanika je poticala iz &quot;švapske&quot; porodice Gec - majka Roza 
koju sam poznavala umrla je 1934, starija sestra Mariška udata za advokata Kadića 
i mladji brat Oskar sa ženom Bebom i sinom Nikolom (poginuo 1944. na Majevici). 
Niko od nas nije znao pravo Žanikino ime, mislim da se zvala Johana.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Omanja, punačka žena svetlih očiju i kose, smirena i ozbiljna, uvek 
lepo obučena, provodila je mnogo vremena u radnji; dobro je pristajala uz 
crnookog, bučnog i preke naravi Jovana. I pored velikih razlika u poreklu, veri 
i tradiciji, oni su bili jedan pristao bračni par. Različiti po naravi i 
vaspitanju, Jovan i Žanika<span style="mso-spacerun:
yes">&nbsp; </span>doživeli su zajedno duboku starost. Njegova priča iz ratnog 
vremena 1941-1942. zaslužuje posebnu pažnju i izlazi iz okvira ove teme.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Žanika ima strica koji živi u Slavonskom Brodu i često dolazi u goste. 
Izgleda da se svi raduju njegovom dolasku, jer on razbija svakodnevnu monotoniju 
i unosi veselost u kuću. Njegovo ime ne znam, ali ga svi zovu zvanično 
&quot;Onkl&quot;, i oni kojima je stric i kojima nije, pa tako ga zovem i ja 
&quot;onkl&quot;. On se odaziva i uvek je dobro raspoložen. Ne znam zašto ali 
odseda uvek kod mladje bratičine, a manje kod Kadićevih. Njegovim dolaskom, u 
kući vlada živost, dolaze gosti, igraju se uveče karte i prave večerinke. 
Stariji čovek s naočarima, ostao mi je u sećanju, pa i kad smo odselili iz 
Ciganluka dolazio je da nas poseti.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ponekad, kad ide kod sestre, Žanika me vodi u kuću Kadićevih na Goli 
Brijeg. Osećam moju ruku u njenoj toploj ruci kad gazimo preko drvenog mosta na 
Jali, a zatim uz brdo, što moje dečje noge osećaju kao napor. Žanika otvara 
drvenu kapiju i već smo u divnoj Kadićevoj bašti. Iz tih prvih dečjih 
godina, slike su pomalo zamućene, ali će odrastanjem postajati sve jasniji ceo 
ambijent velike Kadićeve kuće i prelepe negovane bašte - ružičnjaka.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Žanikina starija sestra Mariška bila je viša rastom i krupnija od Žanike. 
Radila je u advokatskoj kancelariji Bahrije Kadića, pa se kasnije udala za 
njega. Nasmejana, punačka i pričljiva, nosila je duge i široke haljine koje 
su donekle prikrivale njenu punoću. Tako je Jovan „Srbin sa dna kace&quot; 
dobio ženu Švabicu i pašenoga Muslimana koji je za vreme rata služio kao 
&quot;šuckor&quot; dok je Jovan robijao u banjalučkom zatvoru.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Njihova ćerka Mira, likom više na oca nego na majku, bila je jedinica 
koju su roditelji držali strogo, ali sa velikom brigom i pažnjom. Starija od 
mene šest godina, nije me smatrala svojim društvom, ali smo ipak mnogo vremena 
provodili zajedno. Otac joj je kupio klavir i Mira je već lepo svirala kad sam 
ja tek počinjala. Po prirodi vrlo živahna, često je izazivala očevu ljutnju, 
pošto Jovan nije trpeo nikakve dečje nestašluke ni izgrede. Bilo je tu 
ponekad i batina.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Takvu njegovu strogost prema Miri nisam razumela ni tada, a ni posle, pošto 
u našoj kući takve strogosti i zabrana nije bilo, a naročito nije bilo 
ljutnje ni batina. Njegova strogost teško je padala i Žaniki pošto je i nju 
kažnjavao zajedno sa Mirom - smatrao je da ga nedovoljno slušaju i ne poštuju, 
što, mislim da nije bilo tačno. Ponekad mi je bilo žao Mire, zbog stalnih 
zabrana koje joj je otac stavljao.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Isto tako i još više strog bio je prema dečku Savi, njegovom šegrtu 
koji je živeo kod njih i radio po ceo dan u radnji. Savo je došao iz Priboja 
kao dečko i odrastao je zapravo u Jovanovoj radnji, najpre kao šegrt a zatim i 
kalfa. Kod Jovana je bio kao član porodice, ali teško njemu ako štogod pogreši. 
Ponekad je Jovan, dok smo mi mušterije u radnji, vikao na Savu iako je Savo bio 
uzoran dečko i dobar radnik. Lep, pristojan i rumen u licu Savo je izrastao u 
dobro obučenog trgovca. Moja majka ga je volela i zvala ga je 
&quot;Savulja&quot;, uvek se s njim šalila, a on je svakoga oslovljavao sa 
&quot;gospodjo&quot; i &quot;gospodine&quot;. Trudio se da postane pravi gradski 
čovek, u čemu je uspeo. Mnogo godina kasnije oženio se našom tuzlankom 
Ljiljom Djuranović, došao u Beograd i postao poslovodja jedne samoposluge, ali 
je na žalost umro mlad od leukemije.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ne znam zašto, ali Jovan nije podnosio oficire kraljevske vojske. 
Verovatno je imao neka svoja loša iskustva s njima. Medjutim, u tome je išao 
predaleko, pa je svojoj jedinici zabranio da se vidja sa simpatičnim, plavim, 
visokim oficirom Hadži-Stevićem, rodom iz Bjeljine, koji je službovao u Tuzli 
i ponekad se šetkao s Mirom. Posle završene gimnazije Mira se ubrzo udala za 
sudiju Pešića, koji je došao iz Srbije, tačnije iz Kraljeva. Bila je to 
velika svadba kojoj sam prisustvovala - slavlje je trajalo ceo dan, a zatim smo 
uveče mladence ispratili na stanicu, otišli su u Sloveniju na bračno 
putovanje. To je bilo u jesen 1940. pred sam rat. Mira će u leto 1941. roditi 
sina Dragana, pošto su njenog muža sudiju Pešića ustaše već proterale u 
Srbiju, gde će biti streljan u jesen 1941. u rodnom gradu Kraljevu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Prvi ljudi kojih sam postala svesna u Tuzli, čiji su mi se likovi 
utisnuli u ranu dečju svest, koji su imali ime i prezime i kretali se pred 
mojim očima bili su iz ulice Ciganluk.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Dvorište preko puta Jovanove kuće pripadalo je porodici Stefanović. U 
jednoj maloj kući stanovala je stara majka Jevrosima sa sinom Jovom i kćerkom 
Zorom. Starice se ne sećam, ali Jovo je bio pitoreskna pojava koja se pamti. Po 
zanimanju predradnik u Kreki, pust i neustrašiv, javno je izjavljivao &quot;da 
se ne boji nikog na svijetu&quot;, čak i kad su došle 1941. ustaše ponavljao 
je iste reči. Poznat je bio po svom nadimku &quot;Iberhaupt&quot; (nem. Überhaupt) 
što znači, uopšte ali ako se reč razloži može da znači &quot;iznad 
svega&quot;, tj. &quot;iznad glave&quot;. Navodno je ovaj nadimak dobio od nekog 
austrijskog oficira, što mu je ostalo do kraja života. Pamtim kako ide ulicom 
sa razdrljenom košuljom do pojasa, pomalo pripit i sa bučnom i glasnom pričom. 
U retkim trenucima, kada je bio trezan, Jovo je zastajao s ljudima, pričao 
viceve, malo iskrivljenog vrata, s rukama na ledjima. Čudna i neponovljiva 
figura našeg detinjstva. Njegov drugi brat Ljubo imao je u istom dvorištu kuću 
sa radnjom koja je bila u prizemlju sa ulice. Ljubo je bio lovac i ribolovac, pa 
otuda nadimak &quot;Šljuka&quot;. Oženjen lepom, plavom, &quot;prečankom&quot; 
Anom, bio je sušta suprotnost svome bratu - uvek uredno obučen sa šeširom na 
glavi i kratkim brkovima. Njegova žena i on su me često zvali u radnju i u kuću, 
gde me je Ana častila kolačima. U radnji su stajali uspravljeni štapovi za 
ribolov i druga spotska oprema, a bilo je i druge &quot;mješovite robe&quot;. 
Njihov treći brat Risto u to vreme nije više živeo u Tuzli, ali se zna da je 
bio jedan od suosnivača KPJ. Pored neudate Zore njihova sestra Joka živela je 
u jednoj jednospratnoj, starinskoj bosanskoj kući na kraju tog istog dvorišta, 
udata za Aleksu Jovanovića. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Imali su tri ćerke - Desu, Olgu i Nadu i dva sina. Najstarija Desa bila 
je udata za tuzlanskog profesora gimnazije Radu Jovanovića i nije više živela 
u toj kući. Olga se udala za Pericu, koga sam znala kao golmana fudbalskog 
kluba &quot;Šumadija&quot;, a Nada nije bila udata. Mlada devojka sa meni 
dragim likom, vodila me je ponekad u šetnju na Slanu Banju. Nada je ponekad 
morala da odjuri do roditelja u parku kod Trobega gde se sastajalo društvo i da 
ih upozori da &quot;dete plače&quot;, samo u sobi. Crnpurasta, živahna Joka i 
njen nasmejani muž Aleksa, kao i ostali iz ovog dvorišta bili su medju prvim 
tuzlanskim likovima iz mog detinjstva. Pišem o njima utoliko više, što su 
opredeljeni već od ranije kao socijalisti stradali u toku drugog svetskog rata. 
Najpre je Ljubo &quot;Šljuka&quot;, odveden u nemački logor u Norveškoj, 
odakle se nije vratio. Navodno je prilikom seče šume drvo palo na njega i 
usmrtilo ga. Njegova žena aktivista NOP-a, umrla je na slobodnoj teritoriji u 
Semberiji. Joka, Zora, Aleksa i Nada odvedeni su najpre u sabirni logor zvani 
&quot;Lager&quot; na putu za Kreku. Aleksa je tamo umro, Joku i Zoru su odveli u 
ustaški logor, a Nadu su kao maloletnu vratili kući. Desa je preživela rat sa 
svoje dvoje dece i bila je jedan od stubova ilegalnog rada u Tuzli. U njenoj kući 
stanovali su svi najvažniji ilegalci NOP-a, najpre Sadiković - &quot;Škrab&quot;, 
zatim<span style="mso-spacerun: yes">&nbsp; </span>Vladimir Perić-Valter, pa i 
Svetozar Vukmanović Tempo, kad je prolazio kroz Tuzlu, na putu za Sarajevo. 
Stradanje ovih porodica bilo je vezano za slučaj Kasima Bilića, tada ilegalnog 
sekretara MK SKOJ-a, koji je stanovao u njihovoj kući. On je, naime, otišao na 
Majevicu, ali je njegov kofer ostao i bio nadjen. Njegovi domaćini su stradali, 
ali je u isto vreme i on izgubio život - četnici su ga uhvatili u februaru 
1942. na Majevici i zaklali. Ana, žena Ljube Stefanovića poginula je ili umrla 
u proleće 1944. negde u okolini Bjeljine, sin Joke i Alekse poginuo je kao 
borac NOV-e. Kasnije kad smo odselili iz Ciganluka i kad sam odrasla, ovi meni 
dragi likovi ostali su mi bliski. Pri svakom susretu s njima, podsećali su me 
na moje detinjstvo u Ciganluku a oni su u meni uvek videli ono četvorogodišnje 
dete koje su zapamtili.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Iako se naša mala porodica igrom slučaja našla u tom šarenom društvu 
u Ciganluku, jedno opšte osećanje i utisak koji je ostao doživotno upamćen - 
svi su bili ljubazni sa roditeljima i naročito sa mnom. Zvali su me 
&quot;Verice&quot;, pozivali me u svoje kuće i ponekad vodili u šetnju. Ovom 
duhu i raspoloženju u potpunosti je odgovarao veseli nadimak ulice 
&quot;Ciganluk&quot;.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kad su me komšijske devojčice vodile u šetnju na Banju, nastajalo je u 
mojoj glavi čudno raspoloženje, strah i zebnja. Trebalo je proći dugom ulicom 
do ulaza u Banju, ispod visokih drvenih slanih bunara koji su se uzdizali levom 
stranom padine, jedan do drugoga. Ta velika zagonetka - ogromne drvene 
gradjevine koje su meni izgledale kao velike drvene ptice zastrašujućeg obličja, 
kao da su gledale na mene. Čnilo mi se da me neko strogo, orlovo oko posmatra 
sa tih drvenih osmatračnica. Okretala sam glavu na drugu stranu, stiskala ruku 
koja me vodila i zatvarala sam oči dok ne prodjemo. &quot;Ne boj se 
Verice&quot;, govorio mi je glas moje saputnice, ali ništa nije pomagalo. 
Trebalo je mnogo godina odrastanja pa da taj strah iščezne.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U Ciganluku je živela lepa samohrana žena, Ciganka Rabija, lepog i 
skoro belog lika, sa ćerkom Izetom. Rabija je dolazila u Jovanovu kuću da 
sprema i čisti, pa je i moja majka uzela za ispomoć, mada samo u jednoj sobi. 
Za to vreme Izeta se igrala sa mnom i mojim lutkama. Kasnije je izrasla u grešno 
lepu stasitu devojku koja je vodila neki svoj poseban život.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kako smo živeli u Jovanoj kući? Pa mislim da je to na početku očeve 
karijere, bio lep, period u našem životu, sa mnogo optimizma, vedrine i očekivanja 
boljih dana. Taj jednoipogodišnji boravak ostao nam je svima u lepom sećanju, 
naročito mojim roditeljima. Kuća je najpre bila prizemna, kasnije je Jovan 
dogradio jedan sprat i pretvorio tu staru kuću u jednu lepo sredjenu, modernu 
jednospratnicu. Mi smo stanovali u prizemlju, u nameštenoj, starinskoj spavaćoj 
sobi, gde je još stao moj drveni krevetac, dopremljen iz Ljubljane kao jedini 
komad našeg nameštaja. Solidno napravljen rukom slovenačkog majstora, krevet 
je bio prostran i ja sam u njemu spavala do osme godine života, a onda je 
stavljen u porodični promet. Odselio se kod mamine seste Ljube da bi u njemu 
spavali njeni sinovi Saša i Voja, te da bi na kraju ponovo dospeo kod mene i 
moje kćerke.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U donjem delu Ciganluka, bliže Glavnoj ulici živi porodica Vula Popadića, 
očevog prijatelja. Njihovo prijateljstvo datira iz očevih gimnazijskih dana 
kada se družio sa Vukašinom - Vulom, njihovim sinom jedincem. Bio je stalni 
gost u njihovoj kući gde su ga svesrdno pozivali i čašćavali. Druženje se 
nastavilo i kasnije, za vreme studija u Zagrebu i Beču, da bi bilo prekinuto 
Vulovim odlaskom sa službom u Makedoniju, odakle je povremeno dolazio da poseti 
roditelje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pošto niko od njih troje - ni Vule, a ni sestre Zagorka i Vesa nemaju 
dece - to se svi raduju dolasku moje malenkosti, stalno me pozivaju i ja tamo 
odlazim kao u svoju kuću, čak i sama, bez roditelja. U to vreme još je živ 
stari Popadić, omanji, sedokos, uvek nasmejani starčić i njegova visoka 
stasita, ozbiljna žena, kako je mi zovemo, stara Popadićka. Svojim čestim 
uzdasima, zavezanom maramom oko glave i debelim šalom oko struka stara Popadićka, 
kao da želi da izazove naše saosećanje za njene bolesti i tegobe koje je muče, 
pre svega žalost zbog velike udaljenosti sina jedinca Vula, lekara u Bitolju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Vule i Zagorka bili su slični ocu, uvek veseli i dobro raspoloženi, sa 
nasmejanim očima, kovrdžavom kosom, srednjeg rasta, dok je Vesa bila ista 
majka, visoka stasita krupnih crta, guste kose. Stari Popadić je umro dok sam 
bila još sasvim mala, pa ga malo pamtim, ali je stara Popadićka ostala u živom 
sećanju. Uvek je podvezivala glavu preko čela, patila je od hronične 
glavoblje. Imala je izrazito lepu figuru, viša rastom od sviju i od muža i od 
dece. Najpre je umro stari Popadić, zatim Zagorkin muž Boško od tuberkuloze. 
Boško Božić je radio u Bristolu, bio je čovek lepog lika, živeo je s 
Zagorkom na početku Duge ulice, čim se izidje iz Ciganluka. Dece nisu imali. 
Tek mnogo godina kasnije, posle drugog svetskog rata, Zagorka je usvojila dete 
iz spaljenog srpskog sela Jeginov lug. Devojčica je dovedena sa decom u Tuzlu, 
posle tog zločina. Bila je to Slavojka Janković - Sultanović, žena sa političkim 
ambicijama koje je uspela da ostvari, ali je zbog tragičnog rata u Bosni ostala 
bez svega, a što je najteže i bez sina jedinca. Iako majka nije išla po 
slavama, osim kod Zagorke, uživala sam u razgledanju svih vrsta slavskih kolača 
koji me nisu naročito privlačili, osim jednih - bile su to štanglice od oraha 
presvučene belim snegom. Ja sam ih zvala, cigarete i zamišljala sam da ih pušim 
a ne da ih jedem.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Vesa je bila velika životna ljubav Franje Ledera, tuzlanskog vajara i 
boema, i to u vreme koje jedva pamtim. Do mene su doprli samo zakasneli odjeci 
ove ugasle ljubavi o kojoj se govorilo kao o nekoj legendi a koja se nije 
ostvarila i okončala brakom, nešto zbog njegove boemštine i sklonosti piću, 
a nešto verovatno i zato što je Franjo bio katolik. On je na neki način ostao 
uvek veran toj ljubavi, dok je Vesa, kako se činilo, osećala samo sažaljenje 
prema Lederu. Kad sam već poodrasla uvek sam je zadirkivala i zapitkivala za 
Ledera naročito kada se na Banji, na Fontani pojavila figura jedne lepe obnažene 
žene. Vesa je samo odmahivala rukom, mlako se branila i osmehivala se na sve 
to, kao na daleku i tužnu prošlost.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Vulove seste i roditelji smatrali su mog oca kao neku 
vrstu zamene za brata i sina Vula i on je odlazio u svako doba, kad je neko bio 
bolestan ili kad bi se zaželeo nekog bosanskog specijaliteta. Zvao je često 
Zagorku našoj kući da mu sprema neko od bosanskih jela čemu majka nije bila 
naročito vična.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Mnogočlana, ugledna jevrejska porodica Fridman, stanuje takodje u 
Ciganluku. Njih ima mnogo, ne pamtim ih sve, ali pamtim da su svi bili lepi, 
visoki, školovani ljudi koji su nestali bez traga u hitlerovskim logorima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Mnoge ugledne porodice stanuju u ulici zvanoj &quot;Ciganluk&quot;. Na početku 
ulice u jednoj prizemnoj kući stanuje porodica advokata Štajnmeca - Švabe. 
Otac advokat, majka i mislim dva sina. Jedan od njih svira klavir i prati 
ponekad gospodju Kulović na njenim koncertima, pa ću imati prilike da s njom 
udjem u tu kuću, gde stoji veliki koncertni klavir. Sin Štajnmecov oženio se 
ćerkom učitelja Isaila Markovića. Štajnmecovi su iselili iz Tuzle zajedno sa 
ostalim Švabama - <span style="mso-spacerun: yes">&nbsp;</span>Folksdojčerima. 
Kad se podje na gore, stoji duga kuća od crvene opeke, prozori su tako nisko, 
da se sa ulice može videti u sobu. Tu stanuje poznata tuzlanska babica Lauda, 
koja je po svoj prilici bila Čehinja. Ona ne ide nigde bez svoje kožne babičke 
tobe, jedino je možda ne nosi u crkvu. Sitna i brzonoga, mršava, sa nekom 
platnenom kapicom na glavi u zategnutom kaputu, ona juri od jednog porodjaja do 
drugog.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Iznad kuće Simića je lepa jednospratna kuća porodice 
Slunjski. Otac stolarski majstor, žena i nekoliko dece, od kojih neki idu sa 
mnom u klostersku osnovnu školu. Tu ima devojčica mog uzrasta, pa i starijih, 
ali i mladjih. Na više ulica se penje naglo i prelazi u deo koji se naziva 
&quot;Pavkuša&quot;.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U neposrednoj blizini Ciganluka, na glavnoj ulici nalazi se &quot;Dom 
Kola srpskih sestara&quot;, ženski internat gde borave učenice srednjih škola 
koje dolaze iz provincije. U prizemlju je neko vreme radilo dečje zabavište, 
gde me majka vodi svaki dan. Sa još nekim devojčicama, ja spadam medju 
najmladje. Na slici iz tog vremena vide se mnogi poznati likovi i to po nekoliko 
godina stariji od mene. To su uglavnom deca iz gradskog centra i mnogi već 
dolaze sami u zabavište. Sestre Sejmenović, Nada Momčilović, Mira Salom i 
moj vršnjak Duka Vasić, koga moja majka zove &quot;Duško, dete muško&quot;. 
O tome šta smo učili ostale su mi u sećanju crtanke u boji na kojima je već 
bilo nešto nacrtano, samo je trebalo ispuniti i obojiti. Meni je, na neki način, 
crtanje išlo za rukom, mnogo više nego računi, recitovanje ili pevanje. 
Visoka, plava žena u crnoj kecelji, naša učiteljica ostala mi je u sećanju, 
ali se njenog imena ne sećam. Posle nekog vremena zabavište je zatvoreno i 
majka me vodi u zabavište kod časnih sestara u Klosteru, gde ću uskoro poći 
u osnovnu školu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Moji roditelji, naviknuti još iz Beča na sedenje u kafanama, našli su 
odmah po dolasku u Tuzlu prijatno mesto za popodnevni izlazak. Pošto nemaju gde 
da me ostave, obavezno me vode sa sobom. Ja sam jedno od retke gradske dece koje 
izlazi s roditeljima u kafanu, u kino i u šetnju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Jedan od poslovično duhovitih tuzlaka Mehmed Morankić, zvani Trobeg držao 
je kafanu u parku, pa se ceo taj prostor nazivao &quot;Trobegov park&quot;, gde 
su gradski ljudi dolazili posle podne i uveče na kafu. U vreme mog ranog 
detinjstva roditelji su obavezno, od proleća preko celog leta i do kasne jeseni 
odlazili takoreći svakodnevno posle podne u park kod Trobega na kafu, gde su se 
sastajali sa svojim prijateljima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Prema tom Trobegovom parku osećali smo neku nostalgičnu ljubav, jer smo 
živeli u gradskim ulicama, praznim i bez drveća. Da bi se došlo do nekog 
hlada trebalo je krenuti putem Slane Banje kroz Crkvenu ulicu, ili ići kod 
Trobega, što je bilo mnogo bliže. Već sama reč da se ide &quot;kod 
Trobega&quot;, bila je radosni nagoveštaj prijatnog osveženja. Tamo je bilo 
uvek hlada, pod divljim kestenovima. Meni je pripadala, ne uvek, malina sa 
sodom, najlepše piće za koje sam u to vreme znala. Sedela sam na stolici, noge 
su mi visile, i nisu dodirivale zemlju, ali malina sa sodom je stajala preda 
mnom kao neka vrsta nagrade za dobro vladanje. Naročito je Duško Stokanović 
obavezno naručivao za mene malinu i ljutio se ako je nisam dobila. Noge su mi 
se klatile pod stolom, zurila sam u zamagljenu čašu s malinom iz koje su još 
izbijali mehuri i neko tiho zujanje sode. Uzbudljivi momenti iščekivanja da 
zujanje prestane i da počnem da je ispijam.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kasnije, kada je Trobeg umro, odlasci roditelja u Trobegov park su se 
proredili, ne znam zašto, valjda zato što duhovitog i pričljivog Trobega više 
nije bilo, a i što se vremenom menjala publika. U dnu Trobegovog parka, prema 
Katoličkoj crkvi uz ogradu, rasli su kestenovi čije smo plodove skupljali sa 
zemlje negde u jesen moj drugar Saša Bauman i ja, i nosili kući pune kutije od 
cipela. Majka nije znala šta da radi sa gomilama kestenja koje sam ja revnosno 
skupljala i smatrala ih nekom vrstom ukrasa. Inače, za vreme sedenja s 
roditeljima u Trobegovom parku, ostao mi je do današnjeg dana zvuk koji se 
pamti. To je bio zvuk udaranja kašičicom o dno džezve u kojoj se &quot;peče&quot; 
kafa. Trobegov sin Salih pripremao je kafu, a ponekad i kćerka Hanumica, i taj 
neponovljivi zvuk nagoveštavao je da je kafa skuvana ili &quot;pečena&quot;, a 
udari o dno bili su način da se ova slatka crna tekućina izmeša, a da se 
usled vrenja ne prelije preko džezve. I danas kad kod kuće počnem da udaram 
kašičicom o dno džezve, setim se krošnjatih senki u Trobegovom parku i tog 
čarobnog zvuka.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Medju ljudima koje pamtim iz najranijeg detinjstva, u Trobegovom parku su 
Tuzlaci srednjih godina, najpre i iznad sviju Dušan Stokanović, zvani Dušo, 
(ubijen od ustaša u Jasenovcu 1941), pa Jovo Ćesarević, (poginuo u toku NOB-e 
1943), Drago Jovanović poznat kao &quot;Drago fotograf&quot;, (poginuo u NOB-i 
1943), Boško Bričić, lep čovek u kratkoj kožnoj jakni, (mislim da je bio 
pravnik), Lezo Salomon, simpatični, ridji Jevrejin (ubijen od ustaša 1942), 
Nandor Karger, jedan od retkih Jevreja koji je preživeo rat, i naš porodični 
prijatelj Kadija Mujezinović. Sve te ljude poznajem, slušam ih kako pričaju, 
ponekad i neke viceve, ali ne razumem mnogo od sve te priče. Posle nekog 
vremena, meni postaje dosadno i počinjem da se vrtim na stolici. Odlazim skoro 
uvek u hladoviti deo parka prema Katoličkoj crkvi i tamo skupljam kestenje, ili 
prosto gledam u visoko drveće. S proleća drvo kestena baca u vis svoje bele, 
cvetne baklje, a u jesen mi već skupljamo smedje, okruglaste plodove. Roditelji 
s velikim uživanjem ispijaju crnu kafu, što ja nikako ne razumem. Za mene je 
to grozna, crna tekućina. Način kako se to piće u Bosni ispijalo i kako se u 
tome uživalo tema je za posebnu studiju. Kažu da je još Muhamed pio kafu i 
tako razbijao pospanost, te da je u Evropu stigla u 17. veku i trebalo joj je 
dugo da osvoji ceo svet.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span><o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_6.htm"><b>Prethodna strana</b></a></TD>
<TD><a href="248_8.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

