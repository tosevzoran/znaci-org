<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_27.htm"><b>Prethodni dokument</b></a></TD>
<TD><a href="40_29.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">SRPSKA 
MARIONETSKA VLADA<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Za 
razliku od hrvatske, srpska marionetska vlada sastojala se od osoba koje su bile 
tijesno povezane s predratnim jugoslavenskim vladama, i koje su uoči Aprilskog 
rata, čvrsto vjerujući u njemačku vojnu nadmoć, jako zagovarale ulazak 
Jugoslavije u Trojni pakt. Ti ljudi bili su izraziti antikomunisti i uvjereni da 
će Nijemci dobiti rat. Nekom ironijom, iako su se njima služili, Nijemci im 
nikad nisu vjerovali, a najmanje </span>Hitler<span lang="HR" style="mso-ansi-language:HR">, 
i to zato što su bili Srbi.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prvo 
administrativno tijelo koje su Nijemci ustanovili u okupiranoj Srbiji (30. maja 
1941) bila je komesarska vlada predvođena Milanom Aćimovićem, bivšim šefom 
beogradske policije, a jedno kratko vrijeme početkom 1939. i ministrom unutrašnjih 
poslova u pro-osovinskom kabinetu predsjednika vlade Stojadinovića.<sup>44</sup> 
To tijelo bilo je kadro obavljati rutinske administrativne poslove te održavati 
red i mir pod uvjetima mirne okupacije. Ali nedostajale su mu policijske i žandarmerijske 
snage sposobne da se nose s ustankom koji je u Srbiji izbio u julu i razmahao se 
tokom ljeta i jeseni. Kako je njemački vojni zapovjednik Srbije i sam bio bez 
dovoljno policijskih i vojnih snaga, a imao je poteškoća da dobije pojačanje, 
odlučio je u konzultaciji s drugim njemačkim instancama da na čelo nove 
srpske marionetske vlade postavi jakog čovjeka i dopusti mu da stvori nešto veću 
vojsku. Na taj bi se način samim Srbima mogao dati zadatak da uguše ustanak.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">44 
Mikrofilm br. T-501, rola 264, snimci 422-423. Kostić, str. 20-21.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Čovjek 
koji je izabran za tu ulogu bio je prijašnji ministar vojske i mornarice i načelnik 
Glavnog đeneralštaba </span>Milan<span lang="HR" style="mso-ansi-language:HR"> 
Nedić. Njega su 1940. u novembru razriješili dužnosti jer je tražio pristup 
Jugoslavije Osovini. U aprilu 1941. Nijemci ga nisu zarobili, iako je bio 
komandant Treće grupe armija koja je od Nijemaca branila Makedoniju, a Crnu 
Goru i Kosovo od talijanskih snaga što su nadirale iz Albanije. Nedić je 29. 
augusta organizirao takozvanu Vladu narodnog spasa.<sup>45</sup> S vojnim 
zapovjednikom Srbije, generalom Danckelmannom,<sup>46</sup> sklopio je usmeno 
neke sporazume o proširenju svojih ovlasti, ali nakon smjenjivanja Danckelmanna 
u septembru te su sporazume njegovi nasljednici lako zaobišli i Nedićeva se 
vlast postepeno smanjivala. Nedić je neprestano imao teškoća s njemačkim 
vojnim vlastima, nekoliko puta prijetio je ostavkom i vršio brojne promjene u 
svom kabinetu, pa iako je njegova vlast krajem 1943. praktično prestala 
postojati, ostao je na položaju sve do kraja njemačke vladavine u Srbiji, 
oktobra 1944.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">45 
Mikrofilm, br. T-501, rola 264, snimak 424.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">46 
Ibid, </span></i><span style="font-size:7.0pt">rola </span><span lang="HR" style="font-size:7.0pt;mso-ansi-language:HR">246, 
snimci 190-191, 333; rola 256, snimci 1032-34.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nedić 
je očito bio u nelagodnom položaju: nije imao nikakve stvarne moći u donošenju 
odluka, a bio je potpuno svjestan činjenice da mu Nijemci, iako je bio njihovo 
oruđe, uopće. </span>ne<span lang="HR" style="mso-ansi-language:HR">.</span>vjeruju<span lang="HR" style="mso-ansi-language:HR"> 
i da od njih može očekivati vrlo malo </span>pomo<span lang="HR" style="mso-ansi-language:HR">ć</span>i<span lang="HR" style="mso-ansi-language:
HR">. Nakon januara 1942. morao je i on progutati neugodan svršeni čin da su 
većinu njegove zemlje okupirali Bugari, koji su od početka do kraja bili 
krajnje omrznuti. Imao je manje-više trajnih problema s disidentskim elementima 
u svojoj vladi. S druge je strane bio izazov četnika koji su se s uspjehom 
infiltrirali na svim razinama u njegove oružane snage i administraciju, pa 
nevolje s partizanima, a nije bio siguran ni u svoje sljedbenike. Kao potpunog 
kvislinga, koji je u njemačku pobjedu vjerovao sve tamo do u 1943, Srbi su ga 
uglavnom promatrali s nevjericom, pa i s mržnjom.<sup>47</sup> U početku je očito 
imao podršku priličnog broja svojih zemljaka, koji su vjerovali da je spasio 
mnogo srpskih života, kad je na veliko opominjao stanovništvo da ne poduzima 
akcije nasilja i sabotaže, te ga upozoravao da ne mari za riječi BBC-a i 
Radio-Moskve kojima na srcu ne leže interesi srpskog naroda. Ali kako se rat 
razvijao bivalo je sve jasnije da će Nijemci izgubiti, pa je i podrška Nediću 
neprestano opadala.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">47 
Vidi ocjenu načelnika štaba njemačkog komandanta jugoistočne Evrope, 
generala Hermana Foertscha, iz augusta 1943, u mikrofilmu br. T-311, rola 196, 
snimci 159-160.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Djelujući 
prema svom prvobitnom sporazumu s vojnim zapovjednikom Srbije, Nedić je osnovao 
Srpsku državnu stražu. Ona je uskoro preuzela staru žandarmeriju, a 
komandirali su joj bivši jugoslavenski oficiri. Dozvoljene su joj maksimalne 
efektive od oko 17.000 ljudi i nikada nisu bile veće. Straža se sastojala od 
tri dijela: seoske straže u selima koja je u biti izvršavala zadatke bivše žandarmerije, 
policijskih snaga u gradovima, te pogranične straže. Vrlo brzo su se u stražu 
infiltrirali četnici i za čitavog svog postojanja bila je to loša i 
nepouzdana oružana snaga. Oružje i municiju za državnu stražu davali su 
Nijemci iz ratnog plijena zarobljenog u raznim dijelovima Evrope. Trebalo je 
poduzimati i mjere opreza protiv četničkog potkradanja oružja, jer se znalo 
da se ubacuju u redove straže.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Osim 
Srpske državne straže Nedić je neko vrijeme imao pod svojom jurisdikcijom i 
Srpske dobrovoljačke odrede koje je organizirao srpski fašistički voda 
Dimitrije Ljotić, ali pod komandom bivših jugoslavenskih oficira. Ti su odredi 
s njemačkom podrškom organizirani u septembru 1941, a do januara 1942. narasli 
su na oko 3.700 ljudi.<sup>48</sup> Bili su stranačka vojska koja se uglavnom 
sastojala od mladih profašističkih dobrovoljaca. Krajem 1942. ti su odredi 
reorganizirani u Srpski dobrovoljački korpus s ograničenom jačinom od 3.600 
ljudi (koja je nakon augusta 1943. znatno povećana), a njemački vojni 
zapovjednik Srbije imao je neposrednu kontrolu nad njim.<sup>49</sup> Dobrovoljački 
korpus borio se efikasno ne samo protiv partizana, već i protiv četnika, i bio 
je u stvari jedina naoružana grupa Srba na njemačkoj strani kojoj su Nijemci 
vjerovali i smatrali je hvalevrijednom.<sup>50</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">48 
Mikrofilm br. T-500, rok 247, snimci 756-758.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">49 
lbid, </span></i><span lang="HR" style="font-size:7.0pt;mso-ansi-language:HR">rola 
249, snimci 61, 142, 524.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">50 
Za pohvale za hrabrost u njemačkim izvještajima vidi </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">snimci 
60-63; rola 253, snimci 936-937; rola 256, snimci 596, 757.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Druga 
specijalna snaga koju su Nijemci organizirali u okupiranoj Srbiji bio je Ruski 
zaštitni korpus, čiji su vojnici regrutirani među ruskim izbjeglicama koji su 
živjeli u Srbiji i drugdje u jugoistočnoj Evropi. Dozvoljena jačina tog 
korpusa iznosila je najprije 3.000 ljudi, ali prema dokumentima korpusa, početkom 
septembra 1944. brojao je 11.197 ljudi.<sup>51</sup> Bio je pod komandom bivših 
carističkih oficira, koji su djelovali pod nadzorom njemačkih oficira za vezu. 
Iako je korpus formalno bio dio njemačkih oružanih snaga,<sup>52</sup> 
uglavnom je obavljao stražarsku dužnost u rudnicima i industrijskim poduzećima 
koja su radila za Nijemce, te na cestama i željeznicama.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">51 
Vertepov, ur. str. 405.<span style="letter-spacing:-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="DE" style="font-size:7.0pt;mso-ansi-language:DE">52 
Ibid, </span></i><span lang="HR" style="font-size:7.0pt;mso-ansi-language:HR">Mikrofilm 
br. T-501, rola 249, snimak 142.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nedić 
i Nijemci imali su također na raspolaganju već od augusta 1941. četničke 
jedinice </span><span lang="DE" style="mso-ansi-language:DE">Koste</span><span lang="HR" style="mso-ansi-language:
HR"> Milovanovića Pećanca; slijedeće jeseni i nadalje u toku 1942. njima je 
dodan veliki dio četničkih jedinica koje su bile pod komandom Pećančeva 
suparnika, pukovnika Draže Mihailovića. Porijeklo i rana faza razvoja ove 
dvije vrste četnika bit će objašnjena u slijedećoj glavi. Kao dio Nedićevih 
snaga nisu vrijedili mnogo. Jačina Pećančevih jedinica bila je ograničena; u 
aprilu 1942, iznosila je 8.745 ljudi, a moglo ih se upotrijebiti samo u Srbiji. 
Ukupni broj u obje vrste četničkih jedinica iznosio je 15. maja 1942. godine 
13.400 ljudi, organiziranih u 78 odreda.<sup>53</sup> To je vjerojatno bio najveći 
broj koji su ti odredi ikada imali. Nijemci nisu vjerovali četnicima </span><span lang="DE" style="mso-ansi-language:DE">Koste</span><span lang="HR" style="mso-ansi-language:HR"> 
Pećanca, a još manje su vjerovali onima koji su ranije bili pod </span>Mihailovi<span lang="HR" style="mso-ansi-language:HR">ć</span>em<span lang="HR" style="mso-ansi-language:HR">. 
Na legalizaciju ovih potonjih Nijemci su gledali samo kao na privremenu 
pogodnost za ove i ostale Mihailovićeve četnike koji će, kad dođe prikladan 
.trenutak svoje oružje okrenuti</span><!--[if gte vml 1]><v:line
 id="_x0000_s1026" style='position:absolute;z-index:1;
 mso-position-horizontal-relative:margin;mso-position-vertical-relative:text'
 from="-5.5pt,191.5pt" to="-5.5pt,377.75pt" o:allowincell="f" strokeweight=".95pt">
 <w:wrap anchorx="margin"/>
</v:line><![endif]-->
<span lang="HR" style="mso-ansi-language:
HR"><span style="mso-spacerun: yes">&nbsp;</span>protiv Nijemaca,. Zato su tokom 
ljeta 1942. Nijemci donijeli odluku da razoružaju obje grupe četnika, da one 
koje su smatrali pouzdanima prebace u Ljotićeve dobrovoljačke odrede, a da 
ostale pošalju na rad. Do kraja godine sasvim su raspušteni odredi u jačini 
od 12.000 ljudi, a ostali odredi bili su jako smanjeni.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">53 
Izvještaj komandujućeg generala u Srbiji, </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span style="font-size:7.0pt">rola</span><span lang="HR" style="font-size:7.0pt;
mso-ansi-language:HR"> 352, snimak 809.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
svemu, tih nekoliko dijelova Nedićevih vojnih snaga u prvoj su godini njegova 
predsjednikovanja došli do prilične jačine: oko 21.000 ljudi pod oružjem u 
redovnim jedinicama (Srpska državna straža i Ljotićevi dobrovoljački odredi) 
i preko 13.000 ljudi u pomoćnim snagama (Pećančevi četnici i legalizirani četnici 
Draže Mihailovića). Ali nakon reorganizacije u dobrovoljački korpus i 
oduzimanja Nediću komande nad njim, te nakon razoružanja pomoćnih jedinica, 
ostala mu je samo Srpska državna straža koju je kontrolirao njemački viši 
komandant policije i SS za Srbiju. To nikad nije bila jaka borbena snaga: tokom 
rata se izrodila i sve više su se u nju infiltrirali četnici. Tako su u 
usporedbi sa snagama ustaške države srpske kvislinške snage bile vrlo ograničene.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Podjela Jugoslavije između sila Osovine i njihovih satelita razderala je 
političko, administrativno i ekonomsko tkivo zemlje koje se razvilo tokom 
prethodna dva desetljeća. Svaka od sila koja je uzela dio jugoslavenskog 
teritorija, jednako tako i marionetska država Hrvatska, slijedila je svoje 
specifične interese u upravljanju tim područjima i u iskorištavanju njihovih 
prirodnih i ljudskih rezervi. Zbog svoje nadmoćnosti, Njemačka je mogla 
osigurati za sebe proizvodnju svih strateških materijala na čitavom području 
Jugoslavije, tokom cijelog rata. Ipak, partizani i četnici — dvije grupe koje 
su s vremenom narasle do velikih vojnih i političkih organizacija i u različito 
vrijeme uživale jaku podršku Saveznika — osporavali su poredak koji je </span><span style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:EN-US;
mso-bidi-language:AR-SA">Hitler</span><span lang="HR" style="font-size:10.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA"> 
ustanovio na jugoslavenskom teritoriju. Iako su obje te grupe željele i borile 
se za obnavljanje jugoslavenske države, njihovi poslijeratni ciljevi bili su 
totalno različiti i one su tokom rata slijedile potpuno različitu vojnu i 
političku strategiju. Budući da je svaka od njih htjela potpunu a ne djelomičnu 
vlast u poslijeratnoj državi, i njihova međusobna protivnost bila je potpuna. 
Tako se, dakle, pod uvjetima komadanja, okupacije i borbe protiv stranog 
neprijatelja, u zemlji vodio i građanski rat između predstavnika starog režima 
i revolucionarnih snaga predvođenih komunistima.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_27.htm"><b>Prethodni dokument</b></a></TD>
<TD><a href="40_29.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

