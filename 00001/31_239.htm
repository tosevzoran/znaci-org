<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_238.htm"><b>Prethodni dokument</b></a></TD>
<TD><a href="31_240.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">UZAJAMNO 
POVJERENJE</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="EN-GB">Komesar 
2. čete 1. bataljona Simo Morača spada u red najistaknutijih boraca i 
rukovodilaca naše brigade. Bio je puškomitraljezac, politički delegat voda, 
komandir voda, a potom politički komesar čete, koju je dužnost primio na početku 
bitke na Sutjesci i obavljao je sve do bitke za Beograd, kad je pao u 
posljednjim jurišima pred Kalemegdanom.</span></p>
<p class="MsoNormal" style="line-height:91%"><span lang="EN-GB">Na dužnost 
komesara je došao po predlogu četne ćelije, koji su prihvatili i štab 
bataljona i borci čete. Jedino Simo nije bio zadovoljan takvim rješenjem, 
smatrajući da ima više smisla za vojnički poziv. Pokorio se odluci komunista 
i želji boraca.</span></p>
<p class="MsoNormal" style="text-indent:20.0pt;line-height:91%"><span lang="EN-GB">On 
nije imao prilike da stekne šire političko obrazovanje. Rođen je u Bukovači 
kod Petrovca i tu završio osnovnu školu, a kada je odrastao i ojačao 
prihvatio se capina i sjekire i otišao u &quot;Šipad&quot;, gdje je ostao sve 
do rata. Pet-šest godina je svakog ponedeljka prtio torbu i odlazio u Klekovaču, 
da bi u subotu došao kući, presvukao se, proveo nedelju sa djevojkama i mladićima 
u kolu i na prelu i u ponedeljak ponovo odlazio.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Malj 
i sjekiru je zamijenio puškom, koju od ustaničkih dana do Beograda nije ispuštao. 
Ali, do sastanka naše ćelije, na kome smo odlučivali koga da predložimo za 
dužnost komesara, Simo je za sobom imao skoro dvije godine surove škole rata i 
za to vrijeme mnogo čega naučio. </span><span lang="DE" style="mso-ansi-language:DE">U 
SKOJ je primljen koncem 1941. godine. Kandidovan je za člana Partije juna, a u 
Partiju primljen septembra 1942. godine. Politička zbivanja su ga interesovala, 
čitao je mnogo. </span><span lang="EN-GB">Znao je zašto se bori i kako se 
treba boriti. U našu četu je došao početkom 1942. i u njoj godinu dana potvrđivao 
svoje kvalitete kao bombaš i puškomitraljezac, u zasjedama i patrolama, ne 
klonući pred teškoćama. Nije bio namjetljiv, ali se iz borbe u borbu sve više 
isticao, da bi ga posle bitke na Neretvi borci svrstali u svoje najbolje junake.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Naši 
borci su, zapravo, vrednost svojih starješina mjerili aršinom hrabrosti. Mogao 
je neko znati i Marksov &quot;Kapital&quot; napamet, ali ako se posumnja u 
njegovu odvažnost, onda su i svi njegovi kvaliteti bili krnji u očima boraca. 
Simo je njihove simpatije osvajao u jurišima i na marševima, neposrednim i 
konkretnim ispoljavanjem brige za borce, skromnošću i disciplinovanim 
ispunjavanjem obaveza. I da je u to vrijeme četi ponuđen ne znam ko u zamjenu 
za Simu, ona bi tu ponudu odbila. Tako je 2. četa dobila komesara u koga je 
imala puno povjerenje i koji je bio sposoban da je vodi kroz okršaje i iskušenja.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Godinu 
i po dana je Simo uspješno i predano obavljao svoju dužnost, od čete ga je 
odvojio neprijateljski kuršum. Drugo ga ništa ne bi moglo ni odvojiti! Po 
dolasku u Srbiju, brigada je trebalo da uputi izvjestan broj rukovodilaca u 
novoformirane jedinice. Među kandidatima je bio i Simo, za znatno viši položaj. 
</span><span lang="DE" style="mso-ansi-language:DE">On je to odbio, moleći da 
ostane u četi i brigadi. Želja mu je bila ispunjena.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Posle 
Simine smrti razgovarao sam o njemu sa jednim drugom iz politodjela naše 
divizije. Bilo mu ga je jako žao, a i ljutio se što nije prihvatio ponuđeni 
premještaj. Rekao mi je da je i on sa Simom razgovarao o razlozima zbog kojih 
ne želi da ode iz čete i da mu je Simo tada odgovorio da ga sa četom veže 
uzajamno povjerenje.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="EN-GB">Razmišljao 
sam o tome povjerenju između Sime i njegove čete. Dvije godine smo bili u četi. 
Rukovodio sam partijskim sastankom na kome smo odlučili da ga predložimo za 
komesara. Sarađivao sam s njim nepunu godinu. Bio sam u prilici da svakodnevno 
posmatram kako se to povjerenje sticalo i potvrđivalo i bilo mi je jasno da 
nikakav položaj ili zvanje to njemu ne bi mogli nadoknaditi ili zamijeniti.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Kad 
je 2. četa krenula sa Banjice ka Autokomandi i Slaviji, u njenom stroju nije 
bilo više od 10 drugova koji su sa Simom stajali u stroju na Kamenici. Jedni su 
ginuli, a drugi odlazili na nove dužnosti, dok su na njihova mjesta dolazili 
mlađi borci, pa su i i oni izrastali u desetare, vodnike i delegate. On je njih 
prihvatao u četu i pomagao im da se snađu u njenoj sredini; i vaspitavao ih je 
na primjerima: bombaša Rade Petrovića, Mile Miljevića Udarnog i Pane Radulovića, 
mitraljezaca Đurekana Pilipovića, Rade Švabića i Milana Rakića, pričao im 
o komandiru voda Dani Ivančeviću koji se bacio u nabujalu Taru da bi spasio 
borca i o političkom delegatu Trivi Budimiru koji je na Raduši bio teško 
ranjen, dok je kroz kišu kuršuma izvlačio ranjenog Sretka Bokotića.</span></p>
<p class="MsoNormal" style="line-height:91%"><span lang="EN-GB">Simo je uvijek 
bio sa svojom četom i među svojim borcima. </span><span lang="DE" style="mso-ansi-language:
DE">Nije ih napuštao ni kad je bio ranjen. Sa njima je bio i u borbi i na 
igranci, zajedno su marševali i išli na priredbe, sa istog su kazana jeli i ležaje 
djelili.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Bio je to snažan 
i lijepo razvijen momak. Dok je bio mitraljezac zabacio bi za vrijeme marša 
svoj mitraljez na rame, stavio titovku za opasač, zasukao rukave i raskopčao 
gornju dugmad na bluzi, a crnu kovrdžavu kosu, o kojoj se posebno brinuo, začešljao 
i tako privlačio poglede stidljivih djevojaka koje su ga krišom zagledale.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Neumorno je podizao ugled svoje čete. Brinuo se za opismenjavanje boraca 
koji su pristizali u njegovu četu, provjeravao ih koliko su naučili i 
podsticao ih da i dalje rade. Svaki odmor i predah između marševa i borbi 
koristio je da se izdaju zidne novine, da se da neka priredba, da se organizuje 
igranka i borci razvesele.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad je organizovano takmičenje u gađanju, Simo je bio na čelu ekipe svoje 
čete, i uvijek obezbjeđivao jedno od najviših mjesta. I u bacanju kamena bio 
je nenadmašan u cijeloj brigadi. Na marševima je zametao pjesmu, a na 
zastancima započinjao kozaračko kolo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Borbenost čete mu je bila prvorazredna briga, a sam je volio riskantne 
poteze. Za vrijeme borbe za Bugojno, u ljeto 1943. godine, naša četa je 
uvedena u borbu tek kad su druge jedinice prodrle u grad. Pregazili smo Vrbas sa 
pravca sela Dunjići i bez većih teškoća došli do grada. </span><span lang="EN-GB">Ustaše 
su se bile povukle u tvrđe kuće i organizovale odbranu i ne misleći na 
predaju. Iz zgrade pošte žilavo su se opirale, ali ona nije bila na pravcu 
napada naše čete. Međutim, Simo kao da je htio nadoknaditi ono što je bio u 
rezervi dok su se drugi borili, pa je samoinicijativno organizovao likvidaciju 
neprijatelja u pošti. </span><span lang="DE" style="mso-ansi-language:DE">Formirao 
je udarnu grupu. </span><span lang="EN-GB">On i Milanko Rakić su uzeli šarce, 
a Mile Miljević Udarni je pripremio bombe i benzin. Privukli su se do zgrade. 
Simo i Milanko su vješto zasipali prozore rafalima a Udarni se začas našao uz 
zid zgrade. Bacio je nekoliko bombi unutra, a onda je i benzin prosuo i zapalio 
je. Ustaše su bile likvidirane, a njih trojica su se vratila u četu bez ijedne 
ogrebotine.</span></p>
<p class="MsoNormal"><span lang="EN-GB">U borbi za Banju-Luku, na novu 1944. 
god., 2. četa je bombama istjerala Švabe iz hotela &quot;Palas&quot; i 
zaposjela ga. Ali Švabe su izvršile protivnapad uz pomoć bacača plamena te 
upale u hotel, potiskujući nas na spratove zgrade. Vidjeći da je situacija 
kritična, Simo je pozvao svoje bombaše i pomoću automata i bombi prokrčio 
put do dvorišta hotela, iskočio napolje i otuda tukao po prozorima dok se i 
posljednji borac nije izvukao.</span></p>
<p class="MsoNormal"><span lang="EN-GB">Dok se deo čete koji je bio u 
&quot;Palasu&quot; hrvao sa Švabama, komandir 1. voda Mlađen Galonja je pošao 
sa grupom boraca iz susedne zgrade u pomoć svojim drugovima i na domaku hotela 
poginuo. Mlađen je u 2. četi bio od prvog dana ustanka i prešao s njom kroz 
sve borbe i teškoće. </span><span lang="DE" style="mso-ansi-language:DE">Bio 
je omiljen drug i iskusan komandir voda. Imao je tri brata. Najstariji, Ile, bio 
je u to vrijeme borac 10., a David 1. krajiške brigade, dok je Vid bio u logoru 
u Njemačkoj. Bila je to takva porodica iz koje bi, da ih je bilo i desetoro braće, 
svi do jednog otišli u partizane. </span><span lang="EN-GB">Mlađena nam je 
bilo neizmjerno žao, a Simi pogotovo. Njih dvojica su se posebno voljela. Simo 
je volio odvažne borce i pomagao im da to postanu.</span></p>
<p class="MsoNormal"><span lang="EN-GB">Simo se sa svojim komandirom Lazom 
Atlagićem izvanredno slagao i uzajamno dopunjavao. Njihovo medusobno povjerenje 
je bilo izvor povjerenja u cijeloj četi, kojom su dvije godine rukovodili.</span></p>
<p class="MsoNormal"><span lang="EN-GB">Na groblju Oslobodilaca Beograda nalazi 
se sada i Simina humka. Poginuo je u 23. godini života, pod bedemima 
Kalemegdana, na čelu čete s kojom ga je vezivalo uzajamno povjerenje.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Veljko SOVILJ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_238.htm"><b>Prethodni dokument</b></a></TD>
<TD><a href="31_240.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

