<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_138.htm"><b>Prethodni dokument</b></a></TD>
<TD><a href="27_140.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading151" align="center" style="margin-top:0mm;margin-right:0mm;
margin-bottom:0mm;margin-left:62.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark133"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading15Spacing2pt1">PO BOSNI VALOVITO</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading15Spacing2pt1">J</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Dva 
puta sam bio na spisku boraca za 1. proletersku. Prvi put, uoči njenog 
stvaranja, decembra 1941. godine, kad se vršilo dobrovoljno upisivanje. Nije mi 
uspelo da se tada svrstam u njene redove — brisali su me zato što sam bio 
ranjen u ruku. Drugi put, posle rasformiranja 1. prekomorske brigade u Drvaru, 
imao sam da biram: da li ići u Crnu Goru ili u 1. proletersku brigadu?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Nakon 
raspoređivanja u Drvaru krenuli smo prema Oštrelju železnicom, našom, 
partizanskom, što je svima osobito godilo. Od Oštrelja smo pešačili preko 
sela Medne, varošice Mrkonjić-Grada i dalje do Skender-Vakufa. Nedaleko od 
sela Podrašnice četnici su nam smakli Pavla Vujicu i još jednog druga, koji 
su bili zaostali iza kolone. U toku ovoga puta prešli smo Vrbas preko 
privremenog partizanskog mosta ispod sela Bareva, a jedno veče smo konačili i 
u selu Melinama, mestu Davida Štrpca, junaka Kočićeve satire.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Posle 
dolaska u Skender Vakuf, sa grupom drugova raspoređen sam u 2. bataljon, koji 
se nalazio na odmoru i oporavku posle borbi u šestoj ofanzivi. Odmah su nas 
uključili u politički rad i vojnu obuku, koja se sastojala u tome da se svi 
borci nauče da rukuju oružjem kojim je jedinica raspolagala. Politički rad je 
obuhvatao upoznavanje s događajima na osnovu radio-vesti, koje su odnekud 
svakoga dana stizale, povremeno održavanje predavanja i izdavanje bataljonskog 
lista džepnog formata, rađenog u četiri primerka na pisaćoj mašini. Zvao se 
&quot;Juriš proleteri&quot;. Nismo se usuđivali da odmah primamo zadatak održavanja 
predavanja, ali smo učestvovali u diskusijama i u pisanju članaka za list, a 
drug Vojo Pekić radio je i na tehničkom uređivanju lista.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Početkom 
februara 1944. godine naređen je pokret prema Kotor-Varošu. Toga dana stigli 
smo do planinskih sela više Čelinca, kod Banje Luke, gde smo prenoćili. 
Sutradan smo nastavili pokret planinskim grebenom iznad Čelinca prema Jošavci. 
Kad smo prilazili mostu na Vrbanji, dočekali su nas retki pucnji sa jednog brežuljka 
na desnoj obali reke. Ipak smo odlučno nastavili nastupanje. Naš zadatak je 
bio da očistimo teren od četničkih bandi pod komandom Drenovića, koji se 
hvalio da sa svojim korpusom može da &quot;dočeka&quot; 1. proleterski korpus! 
Pošto je štab naše brigade za ovaj pothvat angažovao samo 1. i naš 2. 
bataljon, bilo nam je jasno da je priča o snazi četničkog korpusa samo političko-propagandna 
smicalica, a to su potvrđivali i oni kukavički pucnji. Naše čete su streljačkim 
strojem za tili čas ovladale položajima sa kojih je neprijatelj zapucao, pa se 
pred nama ukazala nova uvala, a onda opet novi bregovi.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Sa 
dostignutih položaja po delovima smo se spustili u dolinu i popeli na bregove, 
po kojima je bilo kuća. Dalje se pružala planinska zaravan, delimično čista, 
a mestimično pokrivena šumom. Sve zastrto snežnim prostiračem. Tu i tamo 
primećivala se po koja bradata prilika. Pucali smo, ali su se nalazili na 
znatnom odstojanju, pa je naše pucanje bilo bez dejstva. Starešine su ubrzo 
naredile da se obustavi svako puškaranje i da se zadržimo na dostignutim položajima. 
Pregledali smo kuće i pokazalo se da smo četnicima oteli bogat ručak. Raspoređeni 
smo po kućama. Sa svakom desetinom vodni i četni rukovodioci. Sa mojom — bio 
je zastavnik Božo Drča, stari krajiški borac, komandir voda, a dopali smo u 
kuću jednog starca i starice. Domaćin se stalno tresao, žalio se na groznicu, 
mada je u kući bilo vrlo toplo. Zaokupili smo ga raspitivanjem o porodu i sličnom, 
ali se on branio veštim odgovorima i stalno nam stavljao do znanja da nije 
siguran koja smo i čija vojska.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Dosadi 
to Drči, prekrsti se i stade ga uveravati da smo mi proleteri, ali čiča još 
ne veruje. Onda se i ja umešah.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ipak 
se starac na kraju uveri, otvori vrata, ode u sobu i viknu:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Baba, donesi onu bukliju i čašu!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ona 
se brzo pojavi s drvenom čuturom i čašom, iz koje stari izduva prašinu, nasu 
rakiju, nazdravi i iskapi prvu čašu s objašnjenjem &quot;da ne sumnjate e je 
kakva prijevara&quot;, pa zaređa s čašćavanjem. Zatim zapovedi babi da 
spremi puru i dobro je zamasti, a mi se raspričasmo o ratu i koječemu drugom. 
Ispostavi se da stari ima sina jedinca koji je pobegao s četnicima ispred nas u 
pravcu Crnog Vrha, a da je on u &quot;Vranjinoj vojsci&quot; bio podoficir i da 
je, navodno, dobro potkovan u vojnim pitanjima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Sutradan 
nastavismo pokret do sela Ljubatovaca. Odatle smo krstarili po okolini, otkrili 
smo ponekog četničkog jataka koji je živeo skriven i dobro motrio na naše 
kretanje, pa preko svojih veza dostavljao podatke u Banju Luku — Nemcima. U 
jednoj kući u Crnom Vrhu otkrili smo i skrivenu arhivu crnovrške četničke 
brigade, na čijem je spisku bilo sto osamdeset lica, a od toga veći deo takvih 
koji su ostali kod svojih kuća, ponašali se lojalno prema nama, a neki i sarađivali. 
Dobivali smo dva-tri puta podatke da se u nekom od sela nalazi četnički glavešina 
Drenović i hitali smo tamo, a kad bismo stigli, ispostavilo bi se da je malopre 
pobegao u neko drugo selo, i tako redom do spoljnih obezbeđenja same Banje 
Luke.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Posle 
desetak dana bavljenja na ovom terenu vratili smo se istim pravcem kojim smo i 
došli. Uz put smo se sukobili s četnicima iz Čelinca i saterali ih u samo 
naselje, a onda naetavili svojom marš-rutom u rejon Jajca, gde smo stigli posle 
nekoliko dana.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
rejonu Jajca i Mrkonjić-Grada ostali smo do 25. maja, dana desanta na Drvar. Vršeći 
obezbeđenje prema Jajcu, koje su držali Nemci, tada smo sa njima imali dva 
sukoba.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Prvi 
put su nas napali uz snažnu podršku artiljerije i doprli pozadi Mrkonjić-Grada, 
a onda je usledio naš protivnapad i njihovo povlačenje u Jajce. Tom prilikom 
su mineri 1. proleterske zakopali mine na putu Mrkonjić-Grad—Glamoč, pa su 
naišla dva tenka i pretvorila se u nepokretnu gvožđariju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Drugi 
put su nas napali nadmoćnijim snagama i ovladali Mrkonjić-Gradom, a mi smo se 
zadržali na okolnim položajima. Držali smo predstraže danju i noću. Jednom 
prilikom izvršili smo prepad na Mrkonjić-Grad i položaje duž kolskog puta za 
Jajce, koji su obezbeđivali četnici. Razjurili smo ih i postavili mine u 
podlogu kolskog puta, ali grad nismo uspeli da zauzmemo, pa smo se povukli na 
polazne položaje. Tokom dana došlo je pojačanje od Jajca. Jedan tovarni konj 
je nagazio na minu i odleteo u vazduh s tovarom, a stradalo je i nekoliko nemačkih 
vojnika.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Njihovo 
uporno držanje Mrkonjić-Grada imalo je veze sa desantom na Drvar. Jednom su 
nam bili pripremili iznenađenje, u selu Šilovima sa svojim &quot;trupom<sup>i</sup>, 
oko šezdeset ljudi, naoružanih pretežno automatskim oružjem. Bio je maglovit 
dan, prepodne, vreme smenjivanja na položajima između našeg i Kragujevačkog 
bataljona, koji je tek bio došao sa odmora. Posle prvog iznenađenja, sredili 
smo se i proterali &quot;trup&quot; prema Mrkonjić-Gradu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Odmarali 
smo se u selu Gerzovu sve do 25. maja popodne. To vreme smo proveli u živom 
političkom radu, u sastavljanju džepnih novina, spremanju i prikazivanju 
pozorišnog komada &quot;Jazavac pred sudom&quot; i sličnom. Prikazivanju 
&quot;Jazavca pred sudom&quot; prisustvovalo je i mesno stanovništvo, a po završetku 
jedan odbornik, bistar seljak, našali se:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Što ti ova naša vojska uživa: narod je hrani, a ona pravi zabave!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Što ne stupiš u vojsku kad ti se tako sviđa naš život? — dočeka ga 
intendant.</span></p>
<p class="Bodytext1" style="margin-top:0mm;margin-right:11.0pt;margin-bottom:
0mm;margin-left:1.0pt;margin-bottom:.0001pt;text-align:justify;text-indent:
27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Dvadeset 
petog maja pre podne naša se četa odmarala ispod grupe starih hrastova, kad 
naiđe velika formacija aviona.</span></p>
<p class="Bodytext1" style="margin-top:0mm;margin-right:11.0pt;margin-bottom:
0mm;margin-left:1.0pt;margin-bottom:.0001pt;text-align:justify;text-indent:
27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Nagađali 
smo kuda će, ali niko nije pogodio. Po podne, tek što sam bio završio 
predavanje za bataljon &quot;Uloga monarhije u Srbiji i Crnoj Gori&quot;, kad 
dojuri, sav zajapuren, kurir štaba brigade i uruči pismo komesaru bataljona Mašanu 
Milutinoviću, a ovaj ga ustupi komesaru divizije Vladi Nšekiću, koji je bio 
došao u obilazak bataljona. Pošto ga pročitaše i posavetovaše se s 
komandantom bataljona Dušanom Popovićem i pomoćnikom komesara Lukom Šćepanovićem, 
Popović naredi žurno spre— manje za pokret. Pozvaše komande četa na 
dogovor. Ubrzo nas postrojiše komandiri četa i usiljenim maršem krenusmo u 
pravcu Sokolca.</span></p>
<p class="Bodytext1" style="margin-top:0mm;margin-right:11.0pt;margin-bottom:
0mm;margin-left:1.0pt;margin-bottom:.0001pt;text-align:justify;text-indent:
27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Počela 
je borba koju smo vodili punih šest dana, bez odmora i sna.</span></p>
<p class="Bodytext1" style="margin-top:0mm;margin-right:11.0pt;margin-bottom:
0mm;margin-left:1.0pt;margin-bottom:.0001pt;text-align:justify;text-indent:
27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Naši 
bataljoni, na predstražnim položajima, vodili su borbe od prvog dana od samog 
jutra. Nemci su polako i uporno nadirali. Najveći uspeh postigli su prodorom uz 
dolinu oko reke Plive do Sokolca, gde smo se u sumrak sukobili. Puškaranje je 
trajalo cele noći. U svitanje smo se povukli na planinsku zaravan Dragnić-podovi. 
Neprijatelj nas je pratio u stopu. Zadržali smo se čitav dan na ovoj zaravni. 
Bilo je juriša i s jedne i s druge strane. U jednom jurišu poginuo je delegat 
voda zastavnik Janko Jovićević, moj stari poznanik, čija su braća i sestra 
još pre rata bili poznati komunisti. Desno od nas vodio je borbu Prvi bataljon, 
a levo ostali bataljoni naše brigade. Čitava divizija je uporno zadržavala 
nadiranje neprijatelja.</span></p>
<p class="Bodytext1" style="margin-top:0mm;margin-right:11.0pt;margin-bottom:
0mm;margin-left:1.0pt;margin-bottom:.0001pt;text-align:justify;text-indent:
27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
zoru sledećeg dana povukli smo se na nove položaje u šumovitoj planini. Tako 
smo sve do početka juna sačekivali neprijateljeve snage, koje su oprezno 
nastupale, pružali im otpor po nekoliko časova, a onda se prebacivali na nove 
položaje. Naša taktika se sastojala u zadržavanju neprijatelja, uz postepeno 
uzmicanje na nove položaje. Tih dana, u jednom susretu, pustili smo ih na jurišno 
odstojanje, a onda je komandir moje čete Vojo Darmanović pitao:</span></p>
<p class="Bodytext1" style="margin-top:0mm;margin-right:11.0pt;margin-bottom:
0mm;margin-left:1.0pt;margin-bottom:.0001pt;text-align:justify;text-indent:
27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Ko je tamo?!</span></p>
<p class="Bodytext1" style="margin-top:0mm;margin-right:11.0pt;margin-bottom:
0mm;margin-left:1.0pt;margin-bottom:.0001pt;text-align:justify;text-indent:
27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Prva proleterska, Prvi bataljon! — javio se valjda neki folksdojčer.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Pošto 
smo znali da je 1. bataljon na našem desnom krilu, osuli smo po njima najžešću 
vatru. Za nekoliko minuta začuše se jauci i nasta bežanija niz pošumljenu 
padinu planine. Pričekali smo neko vreme, onda nas je na položaju smenio 5. 
bataljon, &quot;Garibaldi&quot;, a mi smo pošli levo na nove položaje. Tamo 
smo opet dočekali Nemce na sličan način. Odbili smo nekoliko njihovih juriša. 
Uto je pao mrak i borba je prestala. Odnekuda su se pojavile komordžije, prvi 
put posle odlaska dz Gerzova — posle šest dana! Doneli su nam dosta skuvanog 
pirinča i mesa. Pošto smo pojeli dragocen obrok, šapatom je naređeno 
svijanje u kolonu za marš. Zatim nam je saopšteno da smo na zadatku obezbeđenja 
zaštitnice druga Tita i Vrhovnog štaba. Ako nas napadne neprijatelj, nema 
odstupanja, do poslednjeg!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Marševali 
smo od oko 23 časa do sutradan oko 10 časova i stigli u rejon Mliništa. Taman 
smo prilegli — pojavi se eskadrila savezničkih aviona, koja nas je, zbog 
neobaveštenosti, zasula vatrom i nanela nam prilične gubitke. Malo kasnije 
napala je neprijateljevu motorizaciju u Glamočkom polju i onesposobila je za 
dalje dejstvo. To nam je u isto vreme skrenulo pažnju na podilaženje 
neprijateljeve pešadije, dobro maskirane, sa pravca Glamoča. Sa njom smo 
upravo vodili borbu tokom dana.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Pošto 
me je mučio razbuktali bronhitis i pošto sam bio iscrpen od izliva krvi zbog 
dva lakša ranjavanja u maju, morao sam otići u divizijsku bolnicu. Boravak u 
bolnici razlikovao se od boravka u jedinici samo utoliko što se nismo borili u 
prvoj liniji, ali smo morali biti uvek pripravni za slučaj iznenadnog napada 
kakve neprijateljeve grupe. Bili smo gotovo stalno u pokretu. Bolničkim ešelonom 
rukovodio je komandir bolničke čete Božo Gardašević. Krstarili smo uvalama 
i planinama, držeći se šume, sve dok nismo došli na Blagajsko polje. Pošto 
se govorilo da ćemo biti evakuisani avionima u Italiju, u Bari, zadirkivali smo 
jedni druge da bolujemo od &quot;baritisa&quot;. I stvarno, 5. juna noću sleteo 
je jedan avion na Blagajsko polje. U taj avion ukrcao se drug Tito sa još nekim 
rukovodiocima, a sutradan prebačeno je i oko sto ranjenika i bolesnika iz 
bolnice 1. proleterske divizije.</span></p>
<p class="Bodytext31" align="right" style="margin-top:0mm;margin-right:0mm;
margin-bottom:0mm;margin-left:233.0pt;margin-bottom:.0001pt;text-align:right;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext4Spacing2pt">Novak 
MILJANIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_138.htm"><b>Prethodni dokument</b></a></TD>
<TD><a href="27_140.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
