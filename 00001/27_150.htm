<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_149.htm"><b>Prethodni dokument</b></a></TD>
<TD><a href="27_151.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext2" align="center" style="margin-bottom:0mm;margin-bottom:.0001pt;
text-align:center;line-height:normal;mso-pagination:widow-orphan lines-together;
page-break-after:avoid;background:transparent"><a name="bookmark143"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="HeaderorfooterImpact">KRSTO BAJI</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="HeaderorfooterImpact">Ć</span></p>
<p class="Bodytext81" align="center" style="text-align:center;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading3">Kaljeia 
volja borca<o:p>
</o:p>
</span></p>
<p class="Bodytext81" align="center" style="text-align:center;line-height:normal;
background:transparent"><span lang="SR-CYR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Biti 
zaljubljen u život do spremnosti da se za njega pogine, za najvišu radost — 
jednakih mogućnosti za svakog, to je Krsto Bajić. Između ljubavi prema životu 
i svakidašnjih susreta sa smrću u ohlađenim ranama drugova sa kojima je maločas 
pričao leži ogroman prostor koji je svest morala prethodno da savlada da bi 
tek na tim krajnostima sazrela u odluku, u najplemenitiju borbenu spremnost.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Pregoreti 
sebe za dane koji ga neće videti, a koji su mu toliko puta mahali kao zastava 
nade pred očima, to je put odluke dok ne postane usijanje — kad meci krše 
grane, češljaju ljudske grudi, lišće i travu. U Krstovom primeru borbena 
odlučnost je prolazila kroz najvišu evesnu ljudsku privrženost životnom 
glagolu</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext8"> biti,</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5"> 
kroz sve ljudske organske otpore. Ta hrabrost zato je i viša za meru svoje 
svesti o cilju... Ona ga je držala u napetom luku u cilj koncentrisane pažnje 
koja stvara punu meru lepote novog kova — revolucionara.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Raspetost 
između umetnosti, filozofije, poezije, violine i foto-amaterizma i težnje da 
iz te, onda gluve, varošice prati zbivanja u svetu, učinila je njegovu mladost 
krcatom traženja, stvaralačkog nemira, boja, promena, pa je čak iz nižih 
razreda gimnazije izvesno vreme bio dopisnik jednog od beogradskih listova. Šta 
sve nije znao tada taj dečak: da odzviždi &quot;Hofmanove priče&quot; od 
Ofenbaha, da na violini ispriča Dvoržakovu &quot;Humoresku&quot;, da govori 
zaneseno o modrom vazduhu muzike, o bronzi slikarstva, o poeziji skulpture; ali 
nikom tada još nije poverio svoje stihove, brižljivo skrivene u školskim 
sveskama koje nisu učionice videle. Tog retko darovitog srednjoškolca 
nastavnici-režimlije i žandari vrlo rano su oglasili za &quot;opasnog&quot; 
jer je komunista.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Odlazak 
na studije u Beograd i Skopje, tamošnji susreti, sagledavanje novih dometa, još 
više su podstakli njegovo urođeno nezadovoljstvo samim sobom, kristalisali ga 
oko dve osnovne težnje: revolucionarnog rada i gladi za knjigom. Uviđanje da 
je energija samo jedna kao i ljudski vek i da rastakanje pažnje na više strana 
— slabi prodornost, zgušnjavalo je Krstovu ličnost u borca, pa su ostale težnje 
ako ne &quot;žrtvovane&quot;, a one pomerene, odgođene privremeno za neke 
bolje, mirnije godine i prilike, jer je borba bila najpreča, jedini uslov 
opstanka, izlaz i smisao zajedničke i pojedinačne budućnosti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Za 
vreme studija Krsto nije prekidao vezu sa svojim drugovima u rodnom mestu. Pisao 
im je često o susretima s revolucionarnim likovima predratnog Beograda, o 
velikom duhu drugarstva među naprednim studentima. Siromašnim đacima slao je 
i poneki džemper ili šal da im se zagreju prsa dok sa sela gaze januarski sneg 
prema Beranima. Uoči rata, Mojsije i Hristina, Krstov brat i sestra, takođe su 
aktivisti omladinskog pokreta u beranskoj gimnaziji; čitava se porodica angažuje, 
i od njih petoro rat je preživela samo Hristina.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">&quot;Vidiš, 
jedva držim korak... Svaka stopa uz ova brda probode me do mozga&quot;. (Tada, 
i posle Mojsijeve pogibije kod Ključa video sam ga istinski očajnog).</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Oznojen 
mučnim naporom trudio se da uz Turiju, onog jesenjeg jutra 1941, ne zaostane, 
da ne bude teret koloni Komskog odreda koja je krenula na Pljevlja. Nekakva 
bunda ga zapliće, drugovi se nude da mu ponesu torbicu ili pušku, bar malo da 
mu olakšaju, ali on se zahvaljuje. (Zar pušku neko da mu nosi, a on živ?). Po 
kolenima mu izbile nekakve čudne, široke kraste još za logorovanja na Polici. 
Lučile su žućkastu masu koja bi se kroz zavoje stvrdnula u trešnjavu smolu, 
slepila gaće, pantalone i kožu, pa je to čupalo i svaki korak pretvaralo u 
grimasu bola.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Crnogorskim 
partizanima tada je prvenstveno nedostajala artiljerija, i to u kritičnom 
trenutku, kad zbiju Talijane ispred gradskih zidina. Prema tadašnjim vestima, 
okupatorski garnizon u Pljevljima raspolagao je znatnom teškom artiljerijom. Ni 
u jednom gradu u Crnoj Gori Talijani ne bi mogli odoleti jurišu ustanika 
snabdevenih topovima. Ustanička plima bila je ponovo u porastu. Trebalo ju je 
samo osokoliti još nekim većim uspehom. U tim njegovim uzgrednim sanjarbnjima 
bilo je onog što smo svi tih dana iščekivali: epajali oslobođenu Crnu goru s 
Titovim Užicem, širili teritorije slobode, rumenili se uspesima revolucije, a 
on čak zaboravio i na bol u kolenu. Maštao je izmučeni mladić (malo iskošen 
kad žuri) kako će uskoro razmahati korake niz ulice svoje varošice, u jedno 
drugo, bolje, vedro letnje veče niz te ulice, od kojih jedna sada nosi njegovo 
ime... I mada sve tako ne bi bilo kako smo nagađali. ali da su onda Pljevlja 
oslobođena, događaji narodnooslobodilačkog rata tekli bi znatno izmenjenim 
redosledom.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Kada 
se niz otilovićke etrane spuštao prema Pljevljima uoči 1. decembra, korak mu 
je bio lakši, jer je uz put izlečio kraste nekim melemima. Gord na svoju dugačku 
&quot;partizansku<sup>i</sup> pušku, livenu u slobodnom Užicu, sa torbicom 
krcatom talijanskih bombi i municije, nosio je u sebi dane beranskog zatvora, 
odlučnost 27. marta na ulicama rodnog grada, spremnost dobrovoljca-komuniste u 
danima aprilskog sloma bivše Jugoslavije, razmahanost ustanka u borbi za 
Berane, znanje svih pročitanih knjiga i pesama, svih svojih dvadeset godina 
zbijenih u borca.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
ponoć, razvijeni u strelce, krenuli smo na Pljevlja sa rejona Majdana. S 
nekolicinom dobrovoljaca, Krsto i Vojo Maslovarić pošli su ispred streljačkog 
stroja na žandarmerijsku kasarnu. Neprijatelj je napad ustanika spremno dočekao. 
Znao je, izgleda, namere partizana. Nakon ubačenih bombi među žandarmeriju, 
otpor je bio grčevit. Poklici partizana na ulicama grada s one strane, iz 
krovova, dovodili su do očajanja prve redove Komskog odreda.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Zar da sutra poslednji stignemo? — sokolio je Krsto već pospane i 
prepolovljene borce pod prozorima žandarmerije.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">I 
opet su jurišali; nekoliko puta do jutra. Svitanje ih je podsetilo da sklone 
mrtve i ranjene drugove u rov, tu, pod puškarnicama. Sve je prisiljavalo na 
povlačenje, ali niko se nije usudio da to kaže.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Za 
Krstovu grupu bio je to najduži dan.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Bili 
su &quot;prežaljeni&quot;. Kad su &quot;osetili&quot; da ih je malo, 
karabinjeri se ohrabruju i u nekoliko navrata jurišaju do rvanja i ubacuju 
bombe. Iz suprotnih rovova bombaš Talijan izmili i puzi, s nedrima i džepovima 
punim bombi. Pospani, umorni od sinoćnje napregnutoeti, trepavice se same 
sklapaju, a ni sa koje strane veze, niti vesti o stanju na drugim sektorima 
partizanskog obruča oko Pljevlja. Odjednom u trenutku malaksalosti i zdravih i 
ranjenih čuo se u rovu zbunjeni Krstov glas:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Eno ga, pao je.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Poskočio 
je kao dete od radosti. Zatim se za trenutak opet pritajio. Još jedan pucanj. I 
još jedan Talijan hladio se na pedesetak koraka od rova. &quot;Ugrabio&quot; ga 
je u pokušaju da povuče za nogu natrag u rov svog poginulog pajdaša.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Kasnije, 
u 1. proleterskoj, nije se znalo čemu kod Krsta dati prednost: njegovim 
ljudskim crtama ili borcu, kulturnom ili političkom radniku. Sav od akcije, 
ideja, sav beskrajno zaljubljen u ljude, umeo je da &quot;namagnetiše&quot; 
okolinu, da je angažuje sa malo priče. Ljudi su bili posebno osetljivi na 
primedbe koje bi dolazile s njegove strane, jer je to govorio on, blagi i 
prostodušni Krsto.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Otaljavanje 
je mrzeo i bičevao najradije — ironijom. Ljude koji kao od bede kreću u 
patrolu umeo je da zaustavi i zameni. Nije podnosio kulučarski odnos prema 
poslu. Tražio je unošenje, ubeđenje, obeležje volje. Za njega je borbeni 
zadatak najmanje stvar salutiranja, automatizma, tgovršnoeti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Nemaran izviđač — govorio je — glava u neprijatbljevoj torbi.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Intuitivan, 
on je i najmanju sugestiju bataljonskog i brigadnog rukovodstva obogaćivao 
novim pojedinostima, novim mogućnostima, za što je sposoban samo neko ko se 
dokraja poistovetio sa zadatkom. Ni traga onog što se kod intelektualaca naziva 
&quot;knjiškim&quot;. I ništa ga tako kao frazerstvo i praznoslovljenje nije 
moglo izazvati da plane. Nepresušno vrelo ideja — da se stvarnost borbe, 
gladi i pogibije učini radosnijom — Krsto je nalazio u nekoj svojoj 
raspevanoeti, u sagledavanju vedrine i onda kada cilj izgleda beznadno daleko.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Osnivanje 
bataljonskih biblioteka bila je Krstova inicijativa; knjige su nabavljene u 
prvim oslobođenim varošima. U bataljonskoj komori određen je konj i 
napravljeni specijalni sanduci za knjige i pisaću mašinu. Pokrenuo je četne 
zidne novine, bataljonski list koji je ilustrovao omladinac iz Sarajeva, 
Karamba. Taj list je izlazio u najtežim trenucima ofanziva, sve do jablaničkog 
moeta, uoči Sutjeske. Bataljonske biblioteke i listovi brzo su prihvaćeni u čitavoj 
brigadi, jer su to bila uglavnom iskustva studentskog pokreta, samo primenjena 
na nove okolnosti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Poznavao 
je ljude, njihove brige i težnje, jer je bio </span><span lang="SR-CYR" style="font-size:9.0pt;font-family:&quot;Times New Roman&quot;;
mso-fareast-language:SR-CYR" class="Headerorfooter">i</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5"> 
sam otvorene naravi i pun želja da im pomogne. Njegov razgovor značio je 
iskrenost koja uzdiže, olakšava. Negde između dva Vakufa, u pospanoj koloni, 
Krsto je zapodevao pesmu, razgovore, šalu. Tog jutra je dugo razgovarao s 
borcem iz dalmatinske popune, radnikom, upućivao ga do najmanjih pojedinoeti u 
novu dužnost vodnog</span><span lang="SR-CYR" style="font-size:9.0pt;font-family:&quot;Times New Roman&quot;;
mso-fareast-language:SR-CYR" class="Headerorfooter"> političkog </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">delegata. 
Mislio sam: eto, njegova oprobana veština da od nekadašnjih ćutavaca na četnim 
konferencijama iskleše smirene diskutante, logične i jasne, opet će uroditi 
plodom,</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Jer 
je za Krsta najvažniji ljudski materijal — moralna celovitost čoveka, svest 
kaljena i pretvorena u cilj. Da bi bio aktivno sredstvo ideje, čovek mora u 
revoluciji, i uvek, biti njen cilj. Zato se Krsto neumorno bavio borcem. Mladića 
prekaljenog u ljutim bojevima on je umeo sa nekoliko spontanih susreta, 
razgovora, skoro da &quot;nadahne&quot;, da oslobodi nesigurnosti, da ga 
osamostali u držanju, u ophođenju s ljudima, da ga nauči' da sagledava 
probleme, da reaguje. I tako, podramljena nakon nekoliko akcija, puštao ga je 
da nastavi sam &quot;na svojim nogama&quot;, i svojim korakom, siguran u njegovu 
samostalnost. Izvesnu crtu intelektualne mekote, naša revolucija je u Krstu 
pretvorila u jedan duboko borbeni humanizam, u jedan lik i držanje koje je 
ostalo isto i u najtežim časovima, u časovima koji su prelazili granicu 
ljudske izdržljivosti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Bio 
je to jedan od onih intelektualaca kod koga širina znanja, mnoštvo činjenica 
ne vodi ka mutnoj plitkoći, već širi vidike, izoštrava prodornost. Ako je počeo 
s nekim razgovor, najmanje je to činio zato što oseća da više zna. Sebe je 
voleo da proveri u reakcijama drugih, bio je daleko ma od kakvog vulgarnog proučavanja. 
Samo je istim razlozima kojima je sebe angažovao &quot;palio&quot; druge.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ali 
razlozi su suvo drvo ako ih njegovo oduševljenje ne bi okrilatilo u juriše 
njegove 3. čete (u podvige Dragutina Lutovca, Radoša Nenadovića, Mihaila 
Nedovića, u okršaju na Markovom brdu, na Glavatičevu), zatim u borbe 1. 
bataljona, a onda — 3. krajiške brigade, u sve one borbe koje su značile 
krvavo tkanje slobode. One mrazovite noći, u zatalasanom vazduhu eksplozija iz 
ustaškog oklopnog voza koji je iznenadio borce na zadatku, Krsto, Vojo 
Maslovarić i Živko Živković ručnim granatama su uništili čitavu grupu 
ustaško-domobranske posade smeštenu u jednom delu dabravinske železničke 
stanice.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Na 
Ulogu, sa Vojom Maslovarićem, podneo je još jedan mučan dan, sličan onom 
pljevaljskom. Ležeći do grla u vodi, na čistini pod bunkerom, satima su se 
vrebali sa &quot;žabarima&quot; i ustašama. Otopljeni snegovi sa obližnjih 
brda žmarili su iz svakog puteljka, trnula su tela od hladnoće i 
nepokretnosti, ali se nije imalo kud, jer vrebala je smrt iz puškarnica. 
Vrebali su i oni, slali metke u bunkere i zvonik, u otvore kamenih podzida, ali 
iza puškarnica nisu mogli da vide pad neprijatelja, skrivenih u sigurnom. 
Prikovani u kolovozu iz nemogućnog položaja borili su se od zore do mraka. Da 
bi odvratili vodu od sebe, Krstovom pelerinom pregradili su potočić.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
Dobrom dolu, na Durmitoru, četnički metak ga je zaista &quot;skalpirao&quot;, 
skinuo mu parče kože sa vrha samog temena.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Da je samo za milimetar spustio nišan, ti bi bio kraći za čitavu visinu — 
uzviknuo je neko staru &quot;dosetku&quot;.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Oblivala 
ga je rumen nelagodnosti kad bi se neko našao pobuđen da hvali njegovu 
hrabrost. Bojao se da neko ne pomisli da je on hrabar &quot;jer tako 
treba&quot;; nije podnosio ništa što bi bilo nalik na &quot;pravljenje&quot;, 
na paradu nečim što nije stvarni on. Samo onaj ko ga je poznavao sa beranskih 
predratnih ulica mogao je da shvati u punoj meri koliko je ionako bogatu njegovu 
ličnost izgradila borba i 1. proleterska. On, koji nije propuštao da ni mrva 
tuđeg zalaganja ostane neprimećena, najudobnije se osećao kad se o njegovim 
zaslugama i vrlinama ćutalo. Osetljiv, ali retko nagao, možda je ponekad, odveć 
se baveći bitnim, znao biti i nestrpljiv u praćenju izuzetno sporih 
postepenosti naročito u razvoju i radu s pojedinim intelektualcima u jedinici. 
Tu se ogledala njegova moralna oštrina. Makar bio u pitanju i vrlo hrabar 
borac, on se s nekim asocijalnim crtama u karakteru pojedinaca teško mirio. 
Zaludu su ga ponekad ubeđivali u &quot;razvoj&quot;, u zasluge i u takozvanu 
&quot;perspektivu&quot;; on je teško mogao da izmiri čak i sposobnost za žrtvu 
sa nedostatkom dobrote kod pojedinih inače vrlo smelih boraca.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Pri 
prelasku Drine aprila 1943. godine, kao komesar bataljona Krsto Bajić po staroj 
navici nije propustio da ne bude među prvima. Na njegovu odluku, prilikom prvog 
pokušaja prelaska, odgovarali su ga drugovi iz bataljonskog štaba &quot;da to 
ne ide, nema za to ni potrebe da komesar bataljona pliva&quot;. Čak je bolje da 
se tako hrabrim borcima, kakvi su bili proleteri, nađe u toku bitke neko malo 
više priseban, ko će ih veštinom sačuvati od nepotrebnih gubitaka. Uz to je 
trebalo preplivati Drinu nabujalu od snegova. Krsto je tada ostao gluv na sve 
razloge. Izgovarao se da je on rođen na Limu, kad nabuja ne manje opasnom od 
Drine, a za to vreme odbacivao komad po komad odeće.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Sa 
dvojicom Dalmatinaca, Vinkom Čokom i Vojom Kadijevićem, zaplivao je sa pištoljem 
u zubima prema deregliji koju je trebalo vratiti da bi se njom prevezli ostali 
borci. Vatrena zavesa kojom su naši štitili svoje plivače bila je takva da je 
isterala četnike iz rovova. Podigli su ruke i čekali da neko primi njihovu 
predaju. Bio je to izuzetno dramatičan trenutak. Dalmatinci su uskočili u 
deregliju, i počeli užurbano da pomeraju gvozdeni točak po žici kako bi što 
pre prevezli borce da razoružaju četnike. U povratku, na sredini reke, u 
deregliju je uskočio i Krsto. Metak sa četničke strane &quot;rascvetao&quot; 
je žicu i zaustavio je deregliju nasred vode. Ohbrabreni zabunom oko dereglije, 
dotadašnji &quot;zarobljenici&quot; poskakali su u rovove i otvorili paklenu 
vatru — i na deregliju i na partizane u njoj. Tri hrabra plivača morala su da 
skaču u vodu i da se plivajući vrate svojima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Da 
bi zaštitili svoje plivače oko čijih su glava pljuštali rafali, i partizani 
su odšvarali sa svoje obale uraganskom vatrom. Kad su izašla iz vode, tri 
plivača drhtala su od studeni. Izgledalo je da im to neće proći bez bolesti. 
Ali brzo su ih drugovi uveli u obližnji mlin, gde su se osušili, uvili u ćebad 
i zagrejali kraj vatre.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Nakon 
još jednog neuspelog pokušaja proleteri su se najzad našli na drugoj obali 
Drine. U jurišu na talijanski bataljon u šumi na Krčinom brdu, među prvima 
opet se hvatao za grlo s neprijateljem i Krsto Bajić. Jedan deo talijanske 
posade bio je tada zarobljen.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ispred 
Balinovca, dok su čete podilazile prema zamaskiranim položajima neprijatelja, 
video sam ga kako prima naređenje od svog komandanta brigade, bivšeg španskog 
borca Danila Lekića. Na jednom oborenom stablu ležala je prostrta sekcija tog 
terena i oko nje okupljeni članovi štabova. Zasukanih rukava do lakata, samo u 
košulji, izdavao je poslednja uputstva za juriš koji je doneo još jednu 
pobedu u zelengorskoj epopeji.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">One 
koji su ga bolje poznavali ni trenutka nije iznenađivao njegov u isto vreme 
ljudski i borbeni brzi rast i napredak. Na dužnosti komesara 1. crnogorskog 
bataljona još više je zablistao kao politički radnik od mere, skromnosti i 
znanja. Za njega nije bilo &quot;sitnih poslova&quot;. Iako ih je bilo, oni su 
to ostali samo dotle dok se Krsto ne bi njih dotakao, dok im ne bi dao svoje oduševljenje 
i smisao za veliko.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Bilo 
je sve jasnije da pokret u njemu dobiva jednu od retko sposobnih ličnosti. 
Kasnije ga sretamo kao komesara 3. krajiške brigade. Prva proleterska dala je 
mnogo rukovodećih ljudi ostalim jedinicama, koji su kao i Krsto širili njen 
duh i borbenoet, ali su, potvrđujući reči delom, najčešće to platili najvišom, 
neponovljivom cenom.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">On, 
koji je toliko puta, otkad za sebe zna, polagao pred sobom najstrože ispite 
hrabrosti, mnogo teže od onih koje mu je kasnije pokret postavljao, ponesen 
pokličima hrabrih Krajišnika, na novoj dužnosti često je zaboravljao na to 
da mesto komesara brigade nije u prvim redovima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ne 
radi toga što bi njegova glava bila više cenjena od ostalih, već radi 
pregleda, komandovanja, radi osnovnog interesa bitke. Tako je s pištoljem u 
ruci, progoneći već razbijene četničke bande, pao smrtio ranjen u grudi 23. 
avgusta 1944. godine na Zlatiboru kao major naše armije.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;tab-stops:253.0pt;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Sahranjen je u šumi, blizu reke, 
pri luču i svećama. I mada je brigada nastavila da progoni razbijene bande, 
jedna četa je došla da ga isprati plotunima. Oko reke bili su članovi štaba 
1. proleterske divizije, drugih brigada, bataljonskih štabova i okolnih 
jedinica. Nisu ga te noći suzama ispratili smo drugovi iz njegove čete i 
bataljona već i oko stotinu mladića i devojaka iz njegove brigade. Bilo je 
dovoljno nekoliko meseci drugovanja, pa da u novom komesaru Krajišnici 
prepoznaju velikog druga, nekoga ko o njima brine kao rođeni brat. Grozničavo 
je razvio politički i kulturni život u brigadi, nabavrgo knjige, osnovao tečajeve 
na kojima su mladi borci učili da pišu, pripremao ih za buduće, još složenije 
zadatke u slobodi koja je dolazila. ,</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">To 
svetlucanje suza kraj plamenova sveća i luča, prvo grumenje zemlje u 
prohladnoj noći, pretvorili su šumu u najtužniji prizor. Pogreb je trajao nešto 
duže, jer su se borci sporo razilazili. Teško su se rastajali od svog mrtvog 
komesara mada je trebalo požuriti za jedinicama, prema Užicu, Baljevu i 
Beogradu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Baš 
tih dana Krsto je često govorio o važnosti prelaska partizanskih jedinica u 
Srbiju — dečački se radovao tome što je svakim danom sve bliže voljenom 
Beogradu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Čitavog 
rata maštao je o susretu sa slobodom, sa svojim studentskim danima, od kojih su 
ga već delile četiri godine.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Pao 
je kada je najviše želeo da preživi.</span></p>
<p class="MsoNormal" align="right" style="text-align:right"><span style="mso-fareast-language:
SR-CYR">Radonja VEŠOVIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_149.htm"><b>Prethodni dokument</b></a></TD>
<TD><a href="27_151.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
