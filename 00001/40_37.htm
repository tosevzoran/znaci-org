<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_36.htm"><b>Prethodni dokument</b></a></TD>
<TD><a href="40_38.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">SRPSKI 
NACIONALISTIČKI OTPOR IZVAN SRBIJE<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Snage 
koje su s vremenom postale poznate kao četnički pokret Draže Mihailovića, 
nisu u prvim mjesecima okupacije započele kao jedinstveni pokret. Mihailović 
je vodio i organizirao četnike u Srbiji, ali grupe izvan Srbije koje su se 
kasnije identificirale kao dio Mihailovićeva pokreta u stvari su počele ili 
kao dio ustanka koji je povela KPJ, ili su nastale_jy^mauc^U,j^rani svojih života.,} 
obitelji. To je bio slučaj u Crnoj Gori, Bosni i Hercegovini, u sjevernoj 
Dalmaciji i u jugozapadnoj Hrvatskoj (Lika, Kordun, Banija). U toku prvih 
nekoliko mjeseci ustanka borbene grupe u svim tim krajevima sastojale su se od 
komunista i raznih pripadnika njihova Narodnog fronta, te od srpskih 
nacionalističkih elemenata. Rukovodstvo tih oružanih odreda također je bilo 
miješano.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Za 
razliku od partizana, koje je od početka ustanka vodio Centralni komitet 
Komunističke partije i Glavni štab — preimenovan poslije sastanka 
rukovodstva KPJ u Stolicama, u zapadnoj Srbiji, 26. septembra 1941. u Vrhovni štab 
kojem su pomagali pokrajinski Glavni štabovi - srpske nacionalističke grupe 
izvan Srbije nisu imale centralno vojno ili političko rukovodstvo. S iznimkom 
nekih odreda u istočnoj Bosni, većina ih je tokom prva tri ili četiri mjeseca 
ustanka imala slab ili nikakav dodir s Mihailovićevom grupom na Ravnoj Gori. Ne 
obazirući se na koordinacionu aktivnost komunista, te su srpske nacionalističke 
grupe radile samostalno, ne surađujući međusobno ni na sreskoj, a kamoli na 
oblasnoj ili pokrajinskoj osnovi, a njihova je motivacija uglavnom bila 
samoobrana i zaštita vlastitih obitelji.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
nekim područjima, kao na teritoriju NDH pod talijanskom okupacijom, nesuglasice 
između komunista i srpskih nacionalista počele su istog trenutka kad i 
ustanak, i to na pitanju da li se boriti protiv ustaša i Talijana, što su 
htjeli partizani, ili samo protiv ustaša, što su htjele srpske nacionalističke 
grupe. Tako je proces polarizacije između ta dva sastavna dijela ustanka počeo 
odmah. Vođe srpskih nacionalističkih elemenata koji su se digli na oružje u 
Bosni i Hercegovini, Dalmaciji i u nekim drugim dijelovima Hrvatske, bili su bivši 
političari ili učitelji, trgovci, pravoslavni svećenici, dugogodišnji članovi 
srpskih patriotskih organizacija kao što su Udruženje četnika,<sup><span style="letter-spacing:-.7pt">118</span></sup><span style="letter-spacing:-.7pt"> 
</span>Narodna odbrana i Jugoslavenski sokol. Bili su to samozvani vođe, koji 
su slijedeći staru srpsku tradiciju sami sebe prozvali vojvodama i polagali 
pravo na apsolutnu vlast u svojim odredima.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">118 
Prema Šehiću, str. 214-220, u Bosni i Hercegovini je malo koji od vodećih četnika 
tokom rata bio član predratne četničke organizacije. Od 245 članova upravnih 
tijela lokalnih četničkih odbora, samo ih je 57 otišlo u četničke odrede, 
mnoge su tokom 1941. ubili ustaše, drugi su otišli u partizane ili ostali 
neaktivni, itd.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kada 
su vijesti o tim grupama došle do Mihailovića, on nije gubio vrijeme i smjesta 
je poslao svoje emisare da preuzmu komandu i da te odrede stave pod njegovu 
kontrolu. Krajem augusta poslao je najprije majora Boška Todorovića, kao svog 
glavnog delegata u Bosnu i Hercegovinu, i majora Jezdimira Dangića u istočnu 
Bosnu. U početku je njihova djelatnost bila usmjerena prvenstveno protiv ustaša 
i muslimanskog pučanstva.<sup>119</sup> Neko vrijeme u Bosni je, kao i u 
Srbiji, postojala labava suradnja između partizana i ovih Mihailovićevih 
delegata, te jedinica koje su bile pod njihovom komandom. U istočnoj je Bosni 
1. oktobra sklopljen formalni sporazum između partizanskih i Mihailovićevih 
predstavnika. Sporazum je predviđao stvaranje združenog četničko-partizanskog 
operativnog štaba za istočnu Bosnu i zajedničke uprave na oslobođenim 
teritorijima, zatim izdavanje zajedničkog proglasa narodu kojim se poziva na 
borbu protiv neprijatelja, i prestanak svake borbe protiv muslimanskog i 
hrvatskog stanovništva.<sup>120</sup> Budući da su obje strane — i to više 
četnici nego partizani - taj sporazum sklopile sa zadnjim mislima, jedva da je 
mogao biti proveden u djelo, a kad su četnici dočuli za rascjep između 
Mihailovića i partizana u Srbiji, prekid između ove dvije grupe u Bosni bio je 
samo pitanje vremena.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">119 
Marjanović, »Prilozi«, str. 202.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">120 
Čolaković, <i>Zapisi iz</i> <i>oslobodilačkog rata, </i></span><span style="font-size:7.0pt">II</span><span lang="HR" style="font-size:7.0pt;mso-ansi-language:HR">, 
17-37; Jugoslavija, Vojnoistorijski institut, <i>Hronologija oslobodilačke 
borbe naroda Jugoslavije 1941-1945, </i>str. 122.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mihailović 
je također poslao oficire u Crnu Goru, u ostale dijelove Bosne i Hercegovine, u 
Dalmaciju i u jugozapadnu Hrvatsku (Liku) da uspostave kontakte i formiraju 
regionalne komande — isprva u mnogo slučajeva samo na papiru, ali s vremenom 
stvarno i u potpunosti. No, jedno je bilo ubrzati proces polarizacije između 
dvije grupe otpora i otpočeti borbu protiv partizana, izjavljujući da su sve 
srpske nacionalističke grupe otpora dijelovi Jugoslavenske vojske u otadžbini, 
a posve je drugo bilo staviti takve raznorodne jedinice pod jedinstvenu 
vojno-političku komandu. Okolnosti pod kojima su pojedjne grupe nastale i 
djelovale vrlo su se razlikovale, a karakter svake grupe ovisio je velikim 
dijelom o snazi i osobnim sklonostima pojedinih vođa, od kojih su mnogi 
ljubomorno čuvali svoju samostalnost.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Skoro 
svi ljudi koje je Mihailović poslao da preuzmu komandu na područjima izvan 
Srbije bili su mladi oficiri kraljevske vojske, koji su u aprilu odbili da se 
predaju, ili iz nekog razloga nisu bili poslani u zarobljeničke logore, ili su 
nakon kratkog vremena bili otpušteni (npr. oficiri crnogorskog porijekla). U 
nekim su krajevima takve oficire brzo prihvaćali — u Crnoj Gori npr. kamo je 
Mihailović slao i postavljao Crnogorce (koji su se, naravno, smatrali najboljim 
Srbima). Ali u drugim područjima ti su oficiri, gotovo sve Srbi iz Srbije, 
imali samo ograničen uspjeh u nastojanju da se nametnu kao komandanti. Ipak, 
svi vođe otpora izvan Srbije koji su naginjali srpskom nacionalizmu, prihvaćali 
su Mihailovića teoretski kao svog vrhovnog komandanta.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Krajem 
februara 1942. hercegovački su partizani uhvatili Mihailovićevog delegata, 
majora Todorovića, koji se prebacio iz istočne Bosne. Našli su kod njega 
kompromitirajuće dokumente koji su ukazivali na kolaboraciju s Talijanima, i 
nad njim je po kratkom postupku izvršena smrtna kazna.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mihailović 
ga je zamijenio vojvodom Ilijom Trifunovićem-Birčaninom, imenujući ga 
komandantom svih četničkih snaga u jugoistočnoj Bosni, Hercegovini, 
Dalmaciji, zapadnoj Bosni i u jugozapadnoj Hrvatskoj.<sup>121</sup> Birčanina 
su priznavali svi pročetnički komandanti na tim područjima, ali on je samo 
djelomično uspio u pokušaju da neke od komandanata zamijeni ljudima koje je 
imenovao Mihailović. Lokalni četnički vođa Momčilo Đujić (pravoslavni svećenik 
i samozvani vojvoda), odbio je, na primjer, da preda dužnost komandanta 
Dinarske divizije, iako je ostao lojalan Mihailoviću, i svog je nesuđenog 
nasljednika imenovao najprije svojim zamjenikom, a kasnije inspektorom svojih 
jedinica.<sup>122</sup> U dijelu Bosne pod njemačkom okupacijom nekoliko se četničkih 
vođa jako protivilo Mihailovićevim pokušajima da ih smijeni ili podredi 
svojim ljudima. Oni su uporno tvrdili da već dugo vode borbu protiv 
neprijatelja te da i sami mogu zapovijedati, bez pomoći emisara iz Srbije.<sup>123</sup> 
Ali čak su i takvi priznavali Mihailovićev vrhovni autoritet, iako su 
nastavljali djelovati samostalno. Samozvani vojvoda Dobroslav Jevđević, član 
predratnog udruženja četnika, bivši poslanik u Skupštini (Jugoslavenska 
nacionalna stranka), koji je surađivao s Birčaninom, zadržao je svoj utjecaj 
među četnicima sve do kraja rata, iako ga nije imenovao Mihailović. Opunomoćenici 
koje je imenovao Mihailović, potpukovnik Ilija Mihić i major Slavko N. 
Bjelajac, bili su u Lici sretnije ruke i uglavnom im je uspjelo da lokalnim četničkim 
grupama nametnu svoju komandu.<sup>124</sup> U Sloveniji je imenovani komandant, 
pukovnik Jakob Avšič, odmah prešao partizanima, a njegov načelnik štaba 
major Karlo Novak preuzeo je komandu. Ali četnici u Sloveniji nikad nisu igrali 
neku važnu ulogu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">121 
Radmilo Grđić, str. 264. Birčanin je između aprila i oktobra 1941. proveo 
mnogo vremena u Crnoj Gori, a onda je otišao u Split, u onaj dio Dalmacije koji 
su okupirali Talijani.<span style="letter-spacing:-.45pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">122 
Stanisavljević, str. 101.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">123 
Više o tome u zapisnicima konferencije četničkih voda iz dijela Bosne 
okupiranog po Nijemcima, održane 1. decembra 1942. u selu Kulaši (kotar 
Prnjavor), u <i>Dokumenti o izdajstvu Dra%e Mihailovića, </i>I, 217-224, 
osobito 221 -222. Dva bosanska vođe koji su naročito kritizirali komandante 
koje im je poslao Mihailović bili su Stevan Botić i Mirko Đukanović. Ali i 
prije sastanka u Kulašima, Mihailović je naložio svojim komandantima da Botića 
moraju »bezusiovno onemogućiti«. </span><i><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 474-475.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">124 
Stanisavljević, str. 112-114.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Krajnje 
zanimljiv razvoj situacije dogodio se u istočnoj Bosni, prvom polovinom 1942. U 
jesen 1941. partizani su na tom području imali šest odreda čija se jačina 
cijenila na 7.300 boraca;<sup>125</sup> s izuzetkom malog broja članova Partije 
(uglavnom radnika i intelektualaca), ove su se snage u ogromnoj većini 
sastojale od bosanskih Srba, seljaka koji su otišli u šumu da spase svoje živote 
i zaštite svoje porodice i sela od ustaškog terora, i nisu bili privrženi 
partizanskim političkim ciljevima, čak možda niti zainteresirani za njih. 
Dobar dio partijskog članstva, koje je u odredima većinom zauzelo rukovodeće 
položaje, bili su Hrvati i Muslimani. Članovi partije su od početka nastojali 
u svoje odrede unijeti vjeru partije u jedinstvo svih južnoslavenskih naroda; 
pokušavali su ih uvjeriti kako je ono što se čini Srbima u istočnoj Bosni i 
drugdje po NDH djelo stranih</span><!--[if gte vml 1]><v:line
 id="_x0000_s1026" style='position:absolute;z-index:1;
 mso-position-horizontal-relative:margin;mso-position-vertical-relative:text'
 from="-6.25pt,441.85pt" to="-6.25pt,570.25pt" o:allowincell="f"
 strokeweight=".7pt">
 <w:wrap anchorx="margin"/>
</v:line><![endif]-->
<span lang="HR" style="mso-ansi-language:
HR"><span style="mso-spacerun: yes">&nbsp;</span>neprijatelja i njihovih domaćih 
pomagača, te da zbog toga ne treba općenito bacati krivnju na hrvatski narod 
ili na Muslimane; da je jedinstvo, a ne bratoubilački rat ono što je nužno da 
bi se opstalo i opet steklo slobodu. Već spomenuti zajednički operativni štab 
za istočnu Bosnu raspušten je 16. novembra povlačenjem partizanskih 
predstavnika. Na to su četnici uspostavili svoju privremenu upravu za istočnu 
Bosnu, ali još nisu bili spremni da se dohvate s partizanima — zapravo su 
neki partizanski i četnički odredi nastavili djelovati zajednički, po međusobnom 
dogovoru svojih komandanata. Partizanski položaj u istočnoj Bosni bio je 
nadalje otežan zbog nedostatka političkog opredjeljenja i discipline u 
odredima, pa i zbog općeg pada morala, djelomično zahvaljujući krajnje oštroj 
zimi.<sup>126</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">125 
Danilović, »Kriza ustanka u istočnoj Bosni u proljeće 1942«, str. 386. Za 
detaljnu kronologiju tih događaja u Bosni iz pera jednog od vodećih 
partizanskih funkcionara, vidi Čolaković, <i>Zapis, </i>sv. </span><span style="font-size:7.0pt">II 
</span><span lang="HR" style="font-size:7.0pt;mso-ansi-language:HR">i III, koji 
pokrivaju period od kraja septembra 1941. do novembra 1942. Za događaje u 
razdoblju od augusta 1941. do aprila 1942. vidi također Vujasinović, str. 13- 
370.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">126 
Čolaković, <i>Zapisi, </i></span><span style="font-size:7.0pt">II</span><span lang="HR" style="font-size:7.0pt;
mso-ansi-language:HR">, 187-201; Danilović, »Kriza«, str. 410-421.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Novu 
situaciju temeljito je prodiskutirao pokrajinski komitet KPJ za Bosnu i 
Hercegovinu na savjetovanju u selu Ivančici blizu Sarajeva, 7. i 8. januara.<sup>127 
</sup>Kako su Tito i njegovi pomoćnici upravo stigli na to područje sa 1. 
proleterskom brigadom, prisustvovali su i oni.<sup>128</sup> Budući da je to u 
stvari bio prvi sastanak partizanskog rukovodstva nakon nesretnih događaja u 
zapadnoj Srbiji, diskusija je obuhvatila mnoge probleme. Što se ticalo stanja u 
istočnoj i sjeveroistočnoj Bosni, konferencija je kritizirala slijedeće pogreške: 
»kolebljiv stav prema četnicima, nesređivanje slobodne teritorije, 
zanemarivanje organizovanja partijskog rada i preuzimanje vojnih dužnosti, 
nebudnost, nepodizanje mlađeg komandnog kadra i sporost u formiranju pokretnih 
udarnih jedinica.« Donesene su određene odluke: za borbu protiv četnika, za 
pojačanje partizanskih odreda, davanje posebnog statusa onim borcima odnosno 
formacijama izvan sastava četničkih ili partizanskih jedinica, koji su spremni 
da se pod partizanskom komandom bore protiv Nijemaca i ustaša, i koji će na 
kapama nositi svoje nacionalne trobojke, a ne crvenu zvijezdu. To je bio početak 
»narodnooslobodilačkih dobrovoljačkih odreda«.<sup>129</sup> Nekoliko dana 
kasnije partizansko rukovodstvo izdalo je proglas narodu Bosne i Hercegovine, 
optužujući četničke vode, a naročito oficire, da sabotiraju 
narodnooslobodilačku borbu i da vode bratoubilački rat. Također je pozvalo 
Srbe, Hrvate i Muslimane »da stupe u zajedničku borbu protiv okupatora, ustaša 
i četnika.«<sup>130</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">127 
Vidi Danilović, »Savetovanje u Ivančićima«, str. 467-469; Vukmanović-Tempo, 
»U Sarajevu i Istočnoj Bosni 1941. i početkom 1942. - Savetovanje u Ivančićima«, 
str. 651-661.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">128 
Prvu</span><span lang="HR" style="font-size:9.0pt;mso-ansi-language:HR"> </span><span lang="HR" style="font-size:7.0pt;mso-ansi-language:HR">proletersku</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">brigadu</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">sastavljenu</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">od</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">srpskih</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">i</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">crnogorskih</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">partizanskih</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">odreda</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">osnovao</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">je</span><span lang="HR" style="font-size:9.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">Tito 22. 
decembra 1941. u selu Rudo, jugoistočna Bosna; ona je bila prva regularna 
jedinica one vojske koja će s vremenom postati Narodnooslobodilačka vojska 
Jugoslavije. Partizanski odredi osnivali su se praktički do svršetka rata, a 
djelovali su kao teritorijalne jedinice.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">129 
Hronologija 1941-1945, str. 191-192. <i>Zbornik DNOR, </i>tom </span><span style="font-size:7.0pt">II, 
</span><span lang="HR" style="font-size:7.0pt;mso-ansi-language:HR">sv. 1, str. 
115-116.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">130 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 189.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Oko 
tjedan dana kasnije situacija u istočnoj Bosni dobila je nov i kritičan obrat 
kad su Nijemci zajedno s hrvatskim kvislinškim trupama otpočeli veliku 
operaciju sa ciljem da smire to područje (jugoslavenski naziv: druga 
neprijateljska ofenziva).<sup>131</sup> Kad je vijest o toj operaciji stigla do 
majora Dangića i majora Todorovića, počeli su medu četničkim komandantima 
širiti glas da je ofenziva uperena samo protiv komunista i da se četnici ne 
trebaju miješati. Neke su se četničke jedinice smjesta povukle s položaja 
koje su držale, druge su propustile Nijemce, a neke su svoje ljude poslale kućama. 
To je potkopalo partizansku obranu, pa su partizani izgubili velik dio slobodnog 
teritorija i pretrpjeli mnogo gubitaka. Bilo je jasno da je tada i posljednji 
trag suradnje između njih i četnika nestao. Čak ni Titovo kratko prisustvo na 
tom području, zajedno s većim dijelom Vrhovnog štaba i novoformiranom 1. 
proleterskom brigadom, nije moglo promijeniti tešku situaciju, iako je 
privremeno potpomoglo partizanski položaj.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">131 
Danilović, »Kriza« str. 389-398. Vidi također knjige Đonlagića i Lekovića.<span style="letter-spacing:
-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
međuvremenu je (kao što će se podrobnije opisati u Glavi 7) major Dangić, još 
uvijek odan Mihailoviću, uspostavljao kontakt s Nedićem i Nijemcima, te počeo 
pregovarati s Nijemcima o uvjetima njegove suradnje za borbu protiv partizana u 
istočnoj Bosni. Sporazum koji je Dangić postigao 1. februara 1942. s generalom 
Baderom, glavnim komandantom Srbije, nije nikad proveden zbog protivljenja 
komandanta oružanih snaga u jugoistočnoj Evropi, generala </span>Waltera<span style="mso-ansi-language:
HR"> </span>Kuntzea<span lang="HR" style="mso-ansi-language:HR">, a također i 
zbog protivljenja vlasti NDH koje je podupirao njemački poslanik u Zagrebu 
Kasche. Ali nema sumnje da su četnici u istočnoj Bosni, kao i Mihailovićeve 
snage u zapadnoj Srbiji par tjedana ranije, prestale s borbom protiv Osovine i 
postale aktivni neprijatelj partizana. Da situacija bude još kompliciranija, 
neki drugi četnički oficiri, npr. kapetan Radoslav Račić i kapetan Milorad 
Momčilović, doveli su svoje odrede iz zapadne Srbije kako bi izbjegli da ih 
Nijemci ne unište i bacili su ih u borbu protiv partizana u istočnoj Bosni. Četnici 
su partizane zasipali antikomunističkom, antihrvatskom i antimuslimanskom 
propagandom, i nastavili su svojim antihrvatskim i antimuslimanskim programom. 
Taj je daleko prelazio granice puke propagande protiv njih kao pripadnika NDH čiji 
su organi proganjali Srbe, i pretvorio se u terorističke akcije po hrvatskim i 
muslimanskim selima na četničkom području.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Najefikasnija 
četnička antipartizanska tehnika u to vrijeme, prije općeg sukoba, bila je 
subverzija iznutra u partizanskim odredima. Između februara i juna 1942. četnici 
su uspješno izveli puč u pet od šest partizanskih odreda u istočnoj Bosni (i 
u odredima na drugim područjima), a praktično i u svim odredima »dobrovoljačke 
vojske«, i ubili su velik broj partizanskih komandanata i političkih komesara. 
Na kraju tog procesa, negdje u junu ili julu, efektivne partizanske snage u istočnoj 
Bosni pale su na oko šest stotina ljudi, potpuno izoliranih od ostalih 
partizanskih jedinica.<sup>132</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">132 
Danilović, »Kriza«, str. 398-410.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Krajem 
januara 1942, pod pritiskom druge neprijateljske ofenzive, Tito i 1. proleterska 
brigada bili su krenuli prema jugu, do Foče, koju su u međuvremenu od četnika 
očistili crnogorski partizani. Od 25. januara do 10. maja Foča je bila 
partizansko vojno i političko središte. Tito je u Foči 1. marta formirao 2. 
proletersku brigadu, koja se sastojala od preostalih srpskih odreda. Dvije su 
proleterske brigade zajedno s nekim dobrovoljačkim odredima uspjele povratiti 
nešto od teritorija što su ga partizani izgubili u istočnoj Bosni (koju su u 
to vrijeme smatrali važnom kao bazu za skori povratak u Srbiju). Taj su 
teritorij držali vrlo kratko, jer su 15. aprila Nijemci, kvislinške trupe NDH 
i Talijani, uz nešto četničke pomoći, krenuli u još jednu veliku ofenzivu 
(treća neprijateljska ofenziva) u jugoistočnoj Bosni, istočnoj Hercegovini i 
u Crnoj Gori. Do 15. juna partizani su praktično izgubili sav svoj slobodni 
teritorij na tim područjima.<sup>133 </sup>Izgubivši zbog četničke 
subverzije mnogo svojih jedinica, Vrhovnom štabu je uspjelo da krajem juna 
glavninom svojih snaga krene u čuveni pohod brigada u zapadnu Bosnu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">133 
Morača, <i>Prelomna godina narodnooslobodilaikog rata, </i>str. 89-120.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jačanje 
četničkih snaga u istočnoj Bosni tokom prve polovine 1942. odvijalo se 
paralelno s jačanjem u svim krajevima izvan Srbije i bilo je povezano s dva 
glavna, upravo opisana događaja: prvo, sa slabljenjem ili jenjavanjem 
partizanskog pokreta zbog gubitka slobodnog teritorija u zapadnoj Srbiji i zbog 
ozbiljnih udaraca u istočnoj i zapadnoj Bosni, Hercegovini i Crnoj Gori; drugo, 
zbog četničke pogodbe s Nijemcima i Talijanima u cilju zajedničke borbe 
protiv partizana.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Mihailovićeva osobna pozicija je, kao što smo vidjeli, vrlo ojačala u 
tom razdoblju; sada je kao službeni predstavnik izbjegličke vlade mogao održati 
direktnu kontrolu nad mnogim, iako ne svim četničkim odredima, jer je bio 
uvjeren u potpunu i trajnu podršku zapadnih Saveznika, osjećao se dvostruko 
sigurnim na svom položaju: bio je ne samo glavni ratni predstavnik prijeratne 
srpske političke i društvene elite, već je vjerovao da je također i jedini 
voda Srba izvan Srbije koji su mnogo trpjeli od ustaške ruke (ili Bugara i Mađara) 
i očekivali od Srbije vodstvo i zaštitu. U to su vrijeme četnici, s Mihailovićem 
kao svojim vođom, bili u vrlo povoljnoj poziciji da se u poslijeratnom periodu 
pojave kao vladajuća grupa, a činilo se da su partizani bezizgledno ispali iz 
trke. Ipak, već u tom trenutku, četničku poziciju obilježavaju dvije 
slabosti koje će ih konačno odvesti u propast: 1) bili su čisto velikosrpski 
orijentirani, pa tako nisu mogli računati ni na kakvu stvarnu podršku među 
ostalim narodima Jugoslavije, osim u Crnoj Gori; 2) postali su suradnici 
neprijatelja, kolaboracionisti, širom zemlje, sa svim opasnim i nepredvidivim 
posljedicama što ih takva politika vuče za sobom.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_36.htm"><b>Prethodni dokument</b></a></TD>
<TD><a href="40_38.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

