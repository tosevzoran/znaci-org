<html>
<head>
<meta http-equiv="Content-Type" content="text/html; charset=utf-8">

<title>Nikola Milovanovic - DRAZA MIHAILOVIC</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Nikola Milovanovic - DRAZA MIHAILOVIC</b><br>


<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_58.htm"><b>Prethodni dokument</b></a></TD>
<TD><a href="11_60.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3><span lang="DE" style="mso-ansi-language:DE">HORTIJEVA VLADA TRAŽI VEZU SA 
MIHAILOVIĆEM<o:p>
</o:p>
</span></h3>
<p class="MsoNormal" style="text-indent:10.0mm"><span style="mso-ansi-language:
EN-US">Vezu sa reakcionarnim krugovima u Mađarskoj Mihailović je uspostavio 
tek krajem 1943. i početkom 1944. godine, i to preko kapetana Brativoja Uroševića, 
koji je imao pseudonim &quot;Izonco Grize&quot;. Urošević je znatno ranije bio 
upućen u Bačku sa zadatkom da u njoj radi na stvaranju Mihailovićeve 
organizacije, ali je posle kraćeg vremena bio otkriven. Mađarske vlasti su ga 
uhapsile i, sprovele u logor, iz koga je uspeo da pobegne i da se prebaci u 
Tursku.<o:p>
</o:p>
</span></p>
<p class="MsoNormal" style="text-indent:10.0mm"><span style="mso-ansi-language:
EN-US">U drugoj polovini 1943. godine pojedini istaknuti funkcioneri mađarske 
vlade tražili su od britanskih obaveštajnih organa u Turskoj da ih povežu sa 
Mihailovićem. Za uspostavljanje ove veze određen je Urošević, koji se, uz 
pomoć britanskih obaveštajnih kanala, ponovo vratio u Bačku i 29. decembra 
1943. godine uputio Mihailoviću poruku mađarske vlade, koju mu je general Ištvan 
Ujsasi, jedan od rukovodilaca mađarske obaveštajne službe, 17. decembra, 
usmeno saopštio.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Poruka je glasila:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">&quot;Ministru 
jugoslovenske vojske u Otadžbini, armiskom đeneralu g. Draži Mihailoviću.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">1. — Mađarski 
narod i mađarska vlada žele da sa jugoslovenskim narodom i trupama pod 
komandom đenerala Mihailovića, kako sada tako i u budućnosti, žive u miru i 
slozi kao dobri susedi!<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">2. — Mađarska 
vlada vrlo žali nemio događaj iz januara 1942. godine, kojom je prilikom 
nekoliko pripadnika mađarske vojske i žandarmerije, izgubivši razum, počinilo 
zločinačka dela nad srpskim življem na teritoriji Bačke. Za ova dela učinioci 
su stavljeni pod specijalan sud koji je zakazan za 15 — 23. decembar 1943. 
godine.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">3. — Mađarska 
vlada daje uveravanje đeneralu g. Mihailoviću da ni u kom siučaju niti pod 
kakvim pritiskom neće dozvoliti da ijedan mađarski vojnik bude upućen na 
teritoriju današnje Srbije, bilo u cilju okupacije, bilo u napad ili tome slično. 
U naknadu za to, mađarska vlada moli đenerala g. Mihailovića da sa svojirn 
trupama ne prelazi na teritoriju Mađarske (današnje) kako bi se izbegli sukobi 
i nepotrebno prolivanje krvi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">4. — 
Teritorijalno pitanje ostavlja se za rešavanje posle rata 'za zelcnim stolom', 
pošto će inače tu imati svoju reč da daju velike sile, i<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">5. — Mađarska 
vlada obećava đeneralu g. Mihailoviću da ni u kom slučaju iieće poći sa 
nemačkim Rajhom protiv jugoslovenskih trupa, ali moli da se od nje ne zahteva 
ni da ide protiv nemačkog Rajha.&quot;<sup>1</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Međutim, još pre nego što je uspostavljen ovaj kontakt, Mihailović je 
bio obavešten da Ujsasi nastoji da uspostavi vezu sa njim. Zbog toga je 15. 
decembra 1943. godine uputio telegram načelniku štaba Komande Vojvodine, 
potpukovniku Dušanu Gaćeši, u kome kaže:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">&quot;Vlada 
Andrić (diplomatski činovnik iz Darde — nap. autora) treba da obiđe Bačku 
a ako ima mogućnosti da ode u Peštu, bilo bi dobro da se nađe sa đeneralom 
Ujsasi, koji je bio sa mnom vojni izaslanik u Čehoslovačkoj.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">On je tražio 
vezu sa mnom za rad protiv Nemaca. Kao moju legitimaciju kod Ujsasi neka mu kaže 
da mi je on u Pragu pomogao da dobavim radio-aparat 'Orion'. Neka ga pozdravi, 
neka mu kaže da sam još jednog čoveka uputio kod njega, ali se on nije 
vratio. Neka mu kaže da očekujemo od njega konkretne predloge. Đeneral Ujsasi 
je pomoćnik mađarskog načelnika gl. đeneralštaba...'&quot;<sup>2</sup>Samo 
deset dana kasnije, 25. decembra 1943. komandant Deligradskog korpusa, major 
Brana Petrović, obaveštava Mihailovića:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">&quot;... Međutim, 
dobio sam jedan vrlo interesantan i ozbiljan projekat, preko jednog mog klasnog 
druga, koji Vam podnosim:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Vaš kolega iz 
Praga đeneral g. Ujsasi, i predsednik Kalaj toplo Vas pozdravljaju, nudeći Vam 
ne samo pomoć u oružju, novcu i municiji, već puštanje i svih zarobljenih 
oficira, pod vidom radnika u Boru, odakle bi im se omogućilo begstvo.<o:p>
</o:p>
</span></p>
<p class="MsoNormal"><span lang="EN-GB">Ukoliko se slažete, pošaljite znak, 
vreme i šifru i to preko:</span></p>
<p class="MsoNormal"><span lang="DE" style="mso-ansi-language:DE">a) — 
konzulata Mađarskog br. 123, gospodinu Bali ili<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">b) — 
poslanstva u Carigradu pod istim brojem, gospodinu Ujvariu. Radio-veze preko 
konzulata u Beogradu svakog 1, 10, 20. i 30. u mesecu. Ukoliko se sa ovim slažete, 
javite mi odmah da bih obavestio mog klasnog druga i konkretno što 
preduzeo.-&quot;<sup>3</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Očigledno, nastojanja mađarske vlade da uspostavi 
vezu sa Mihailovićem nisu bila mala. Ona se nije plašila čak ni eventualnog 
kompro-mitovanja ukoliko bi je realizovala preko stranih predstavnika.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Na Mihailovićev zahtev, član štaba komande 
Vojvodine sa pseuclonimom &quot;Arsen&quot; stupio je u vezu sa &quot;jednom mađarskom 
ličnošću, koja po svom službenom položaju danas zauzima važno mesto&quot; 
i o razgovoru sa njom obaveštava 28. decembra Mihailovića:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">&quot;Tačno 
je da je mađarska vlada jednom prilikom preko pukovnika Ujsasia, šefa vojne 
kontrašpijunaže, koji odlično poznaje DM još iz Praga, gde su obojica bili 
vojni izaslanici svojih perspektivnih država, pokušala da dode u vezu sa DM, 
ali je taj pokušaj tada propao. Upropastila ga je nespretnost posrednika koji 
su trebali da uspostave vezu preko Turske, odnosno jugoslovenskog poslanstva u 
Ankari. To su bili pukovnik Cukavac iz Sombora i jedan kapetan. Ime mu je 
zaboravio. Oni su otputovali u Carigrad, odakle se Cukavac, ne svršivši ništa, 
vratio, dok je kapetan ostao i emigrirao, kako se čulo, u Egipat. Posle tog 
neuspeha pokušaj duže vremena nije ponovljen. Za to vreme, međutim, produžio 
je moj sabesednik, dolazili su mu razni ljudi koje je lično poznavao, i koji su 
mu se u poverenju predstavljali kao članovi pokreta DM i predlagali mu da ga 
dovedu u vezu sa DM govoreći da se mađarskoj vladi sada pruža prilika da sva 
sporna pitanja između Jugoslavije i Mađarske pokuša rašcistiti, još za 
vreme trajanja rata, u direktnim pregovorima sa DM. Pošto ti ljudi nisu imali 
nikakva ovlašćenja, a on lično, mada ih je poznavao, nije imao u njih 
dovoljno poverenja, otklonio je — veli — svaki njihov predlog naglašavajući 
da kao službeno lice o ovim predlozima ne može uopšte razgovarati, i da ga 
oni kao takvi ne interesuju. Međutim, meni može otvoreno da kaže, imajući u 
mene savršeno poverenje, da mađarsku vladu, odnosno njenog delegata pukovnika 
Ujsasia i dalje jednako interesuje kontakt sa DM, pa me je s tim u vezi molio da 
preko svojih veza, kojima, kako pretpostavlja, raspolaženi, stavim do znanja DM 
tu želju i da od njega saznam da li ga ona interesuje. U konkretnom slučaju 
pukovnik Ujsasi je voljan da doputuje ovamo i da se lično sastane sa DM tamo i 
kada ovaj bude to našao za shodno.&quot;<sup>4</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">U vezi sa ovim izveštajem &quot;Arsen&quot; je 4. 
februara 1944. godine uputio dopis komandantu Vojvodine, u kome kaže:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal"><i><span lang="DE" style="mso-ansi-language:DE">&quot;U</span></i><span lang="DE" style="mso-ansi-language:DE"> 
vezi sa Vašim usmenim odgovorom na moj izveštaj o ponudi mađarske vlade za 
uspostavljanje veze sa DM preko mađarskog pukovnika Ujsasia, kojim ste mi saopštili 
naređenje Gospodina Ministra vojske, mornarice i vazduhoplovstva da radim na 
ostvarenju dobijanja od Mađara predložene radio-stanice i potrebnih lekova, 
izveštavam Vas hitno o sledećem:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Dotični mađarski 
funkcioner, koji mi je pomenutu ponudu učinio, vrativši se pre nedelju dana iz 
Pešte, tražio je sa mnom sastanak i upitao me je da li za njega imam kakav 
konkretan odgovar po predlogu koji je učinio po ovlašćenju. Ja sam smatrao za 
oportuno da ga još ne obaveštavam ni o dosadašnjem rezultatu preduzetih 
koraka. Zato sam mu se izvinio što nisam u mogućnosti da mu dam konkretan 
odgovor, iz razloga što za sada još nemam obaveštenja od 'one ličnosti' koju 
sam zamolio da se za ovu stvar zauzme. Izražavajući zbog toga svoje veliko žaljenje, 
moj poznanik Mađar kazao mi je dalje da je imao razgovor, po <i>pozivu,</i> sa 
pukovnikom Ujsasiem, koji mu je rekao da je odmah po prijemu njegovog izveštaja 
izvestio predsednika vlade Kalajia o nađenom kanalu do DM, pa se živo 
interesovao o rezultatu i ostvarenju te veze. Na kraju mi je rečeno da on čeka 
samo pismen poziv od DM. Inače, moj poznanik mađ. funkcioner i ovom prilikom 
mi je ponovio punu gotovost mađarske vlade da sa DM uspostavi stalnu vezu i da 
mu, u najširim granicama mogućnosti, u svemu izađe u susret, kao i da pokuša 
da u najlojalnijim razgovorima s njime nađe preduslove za rešenje mađarsko-jugoslovenskih, 
bolje reći mađarsko-srpskih odnosa posle rata. Ponovno mi je, međutim, 
istakao molbu za apsolutnom potrebom <i>krajnje diskrecije</i> po celoj ovoj 
stvari.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Zbog okolnosti da moj mađ. poznanik izrično u ime puk. Ujsasia urgira 
odgovor u ovoj stvari, molim Vas da me izvolite, što <i>je moguće</i> pre, 
obavestiti o konačnoj odluci g. Ministra, kako bih mogao da dam konkretan i 
definitivan odgovor mađarskom funkcioneru. Skrećem Vam, međutim, pažnju na 
činjenicu, o kojoj ćete se sami uveriti iz predaje izloženoga, da je 
neposredna veza sa puk. Ujsasiem u stvari već uspostavljena ovim kanalom koji 
mi je moj poznanik, mađ. funkcioner, ponudio. Ta veza zapravo čeka samo da se 
njome koristimo.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Ovom prilikom smatram za potrebno da Vam otkrijem identitet dotičnog 
madarskog funkcionera, najviše iz razloga da bi se videla puna ozbiljnost ponuđenog 
poduhvata i neposrednost kontakta sa mađarskom vladom. Taj funkcioner je 'Laslo 
Hori', pomoćnik mađarskog oficira za vezu kod Zapovednika za Srbiju, a sada i 
za Jugoistok. On je rezervni oficir, u civilu po zanimanju profesionalni 
novinar, koji od dana stupanja Mađarske u rat, odnosno od dana dolaska nemačke 
vojske u Beograd, stalno v.rši istu dužnost pomoćnika mađ. oficira za vezu 
kod Zapovednika za Srbiju. Karakter njegova rada je obaveštajan i čisto politički. 
Kratak opis njegovih karakternih osobina dao sam već u svom ranijem izvestaju 
po istoj stvari po kojoj je ovde reč, upućenom preko Vas neposredno Gospodinu 
Ministru.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Čast mi je zamoliti Vas da o prednjem izloženom izvolite obavestiti 
Gospodina Ministra, moleći Vas još jednom da po ovoj stvari, pošto je od vrlo 
hitne prirode, dobijem što pre odgovor.&quot;<sup>5</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">U međuvremenu, Urošević januara 1944. godine 
obaveštava Mihailovića:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Mađarsku granicu prešao sam 5/1, po podne. Sa U. (odnosi se na 
generala Ujsasia — nap. autora) razgovarao sam prvi put tek 9/1. — zbog moje 
bolesti...<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">9/1. po podne dobio sam telef. izveštaj od U. da je već razgovarao sa 
nekim starijim od sebe i da je 'utisak sjajan'. Međutim, definitivan odgovor po 
pitanju koje me je najviše interesovalo (da li pristaju da nam liferuju 
materijal) nije mi dao. Istovremeno, saopštio mi je da odlazi na desetodnevno 
putovanje, za koje vreme da se mi potrudimo da uspostavimc vezu. Ovo mi je 
indirektno poručio, ne lično meni, tako da nisam imao mogućnosti nikakve 
intervencije. </span><span lang="EN-GB">Bio sam stavljen pred svršen čin.</span></p>
<p class="MsoNormal" style="text-indent:10.0mm"><span lang="EN-GB">22/1. drugi 
put sam se sastao sa U. Ovom prilikom podvukao mi je da mnogo žali što nije 
uspostavljena veza i da bi to trebalo učiniti na svaki način. U tom cilju 
ponovo šaljem kurira za Beograd ne bih li uspeo da dobijem makar kakve podatke 
od Vas (preko Villia<sup>6</sup>) o tome: da li Vi nas čujete, kako nas čujete, 
da li redovno radite, da li ste dobili moje vesti i predloge poslate po kuriru 
od 13. o. m., tj. da li radite i na 63 m u predloženo vreme itd.?</span></p>
<p class="MsoNormal" style="text-indent:10.0mm"><span lang="EN-GB">Na sastanku 
od 22. o. m. U. mi je kazao da je razgovarao sa nekoliko najviđenijih 
merodavnih ličnosti, pa čak i sa najvišom. Uverava me da su oduševljeni 
nama, da žele da se celo pitanje što bolje uredi i da su apsolutno voljni da 
se prihvate liferacija. Međutim, da je to pitanje sada u studiji i da se po 
njemu vode jos razgovori, kako bi se tačno utvrdilo gde i kakvog nama pogodnog 
materijala ima; da žele i predlažu čak i neki materijal za koji ja nisam 
ipisistirao da nam liferuju, i najzad, da će mi po svim tim pitanjima dati 
definitivan i jasan odgovor u sredu 26. o. m.</span></p>
<p class="MsoNormal" style="text-indent:10.0mm"><span lang="EN-GB">Posle ovoga 
poslednjeg razgovora stičem uverenje da će se stvar ubrzo razjasniti, a vrlo 
verovatno i povoljno rešiti. Uspeh same stvari u mnogome zavisi i od uspeha 
uspostavljanja veze. Stoga molim da se pokloni ovoj vezi najveća moguća pažnja 
kako bih bio potpomognut sa te strane u izvršenju poverenog mi zadatka.*</span></p>
<p class="MsoNormal" style="text-indent:10.0mm"><span lang="EN-GB">Na kraju izveštaja 
se, pored ostalog, kaže:</span></p>
<p class="MsoNormal"><span lang="EN-GB">&quot;Prema proverenim podacima, do 
danas je učinjena indiskrecija od strane U. — i to lično — dva puta: u 
razgovoru sa bivšim velikim županom iz Novoga Sada, Fernabahom. To je bilo 
prilikom suđenja krivcima za novosadsko krvoproliće. Drugi put u razgovoru sa 
pravoslavnim vladikom.&quot;<sup>7</sup></span></p>
<p class="MsoNormal" style="text-indent:10.0mm"><span lang="EN-GB">U izveštaju 
se ne objašnjava u čemu se sastojala ta &quot;indiskrecija&quot;, tako da se 
može pretpostaviti da je <i>&quot;U.&quot;,</i> u stvari, otkrio svoje veze sa 
organizacijom Draže Mihailovića.</span></p>
<p class="MsoNormal" style="text-indent:10.0mm"><span lang="EN-GB">Međutim, 
komandant štaba za Vojvodinu, major Dragiša Rakić, 9. februara 1944. godine, 
pored ostalog, obaveštava Mihailovića:</span></p>
<p class="MsoNormal"><span lang="EN-GB">&quot;Zbog okolnosti da on (Laslo Hori, 
koji je, prema već citiranom 'Arsenovom' izveštaju, kao predstavnik Ujsasija, 
razgovarao sa 'Arsenom' — nap. autora) izrično u ime pukovnika Ujsasia urgira 
odgovor po ovoj stvari, može se zaključiti da pukovnik Ujsasi sve do 28. 
januara ove godine nije primio Vašeg specijalnog izaslanika, sve do ovog 
datuma, kao i da sam pukovnik Ujsasi toga Horia smatra kao najpodesniju ličnost 
za uspostavljanje ovoga kanala.</span></p>
<p class="MsoNormal"><span lang="EN-GB">Obzirom na uslove pod kojima se ovaj 
kanal uspostavlja, potpisati je mišljenja da je ovo za nas najpogodniji kanal, 
pošto dolazi direktno iz Budim Pešte do Beograda njihovim staranjem, a tek od 
Beograda se prebacuje na ovu komandu. Zatim iz činjenice da delegirana ličnost 
Gospodina Ministra nije mogla doći do ovog datuma do kontakta, može se 
smatrati da je ovo pogodniji kanal od onoga kojeg bi ta ličnost uspostavila.</span></p>
<p class="MsoNormal"><span lang="EN-GB">Kako Mađari sve energičnije traže 
konkretan odgovor, u ime pukovnika Ujsasia, molim Gospodina Ministra za naređenje 
šta mogu odgovoriti na njihovo pitanje:</span></p>
<p class="MsoNormal"><span lang="EN-GB">'Kakav konkretan odgovor imate po 
predlogu koji sam učinio po ovlašćenju pukovnika Ujsasia i zašto se još 
nije iskoristila već uspostavljena veza?' Kako se od ove veze očekuju i 
materijalne koristi, smatram da bi ovo trebalo što pre rešiti i ove stvari 
preneti na jedno te isto lice, pošto bi zahtevanje od Horia da se stara samo o 
materijalnim ustupcima, kod istog proizvelo negativan utisak i rezultat, kako je 
on to sam izvoleo naglasiti.</span></p>
<p class="MsoNormal"><span lang="EN-GB">U prilogu se dostavlja i jedan članak o 
DM koji je izašao u mađarskom listu 'Ešti Ujšag' i čija je tendencija 
političko pripremanje javnog mišljenja u korist Draže Mihailovića i Srba, 
kako bi se iz daleka pripremao teren za sporazum sa njima.&quot;<sup>8</sup></span></p>
<p class="MsoNormal" style="text-indent:10.0mm"><span lang="EN-GB">Članak <i>&quot;Ešti</i> 
Ujšag&quot; sadrži biografske podatke o D. Mihailoviću i ističe njegove 
zasluge za <i>&quot;Treći</i> srpski ustanak&quot;. Članak se ovako završava:</span></p>
<p class="MsoNormal"><span lang="DE" style="mso-ansi-language:DE">&quot;Ko je, 
dakle, Draža Mihailović? Jedan pozni izdanak onih fanatičnih, divljih srpskih 
boraca, koji su se za vreme petstogodišnjeg turskog jarma beznadežno, ali 
neustrašivo, ne mirujući ni minut borili, jer su verovali u zvezdu vodilju 
svoga naroda.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Bila bi velika 
sreća za srpskih narod kada bi Nojbaher, Nedić i Draža Mihailović dali 
iskreno jedan drugom ruku.&quot;<sup>9</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">S obzirom na karakter i ciljeve povezivanja sa Mihailovićem, mađarski 
reakcionarni krugovi nisu ni mogli preporučiti Mihailoviću bolju spregu: s 
jedne strane — Nemce, a s druge — kvislinga Nedića.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Pregovori između predstavnika mađarske vlade i Mihailovićeve organizacije 
uspešno su se razvijali. </span><span style="mso-ansi-language:EN-US">O </span><span lang="EN-GB">tome 
Urošević 26. februara 1944. obaveštava Mihailovića:</span></p>
<p class="MsoNormal"><i><span lang="DE" style="mso-ansi-language:DE">&quot;U</span></i><span lang="DE" style="mso-ansi-language:DE"> 
subotu, 26. februara bio sam primljen kod predsednika Kalaija. Tom prilikom 
trebalo je da se precizira šta mogu i šta hoće da daju od materijala, tj. 
trebalo je da se izdaju 'definitivno' naređenja za izvršenje liferacije.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Odmah na početku 
razgovora saopštio mi je predsednik Kalaji da će sanitetski i radio-materijal 
dati bez daljnjega, i da sa time mogu da računam. Međutim, kazao je da oni 
raspolažu podacima, prema kojima se u poslednje vreme vrši jak pritisak na 
Vas, od strane svih saveznika, da se izmirite sa Titom. Pomenuo je Čerčilova 
sina u štabu kod Tita, Donovanovog sina kod Vas, zatim jednog engleskog 
denerala, jednog američkog pukovnika itd. Svi ovi kod Vas, kaže, došli su da 
utiču na Vas, i Tita, sa druge strane, da se izmirite. Citirao je zatim jedan 
pasus iz rezolucije kongresa sa Ravne gore, gde je rečeno da partijska borba 
mora da prestane i da sve borbene snage treba da budu zajednički upućene 
protiv neprijatelja. Dalje, naveo je Vaše reči, koje ste izgovorili nekom 
skorašnjom prilikom, kojima ste se nepovoljno izrazili o <i>mađarskom narodu.</i> 
Na ovo je stavio svoju primedbu, da on ne bi imao ništa protiv da ste grdili 
njega, njegovu vladu ili koju drugu vladu; ali da ceo mađarski narod nije zaslužio 
da se napada, odnosno da Vas umoljava da ne grdite narod, već vladu — što je 
u svakom slučaju više diplomatski — jer vlade prolaze a narodi ostaju. Ovu 
primedbu stavio je na najumereniji način. Najzad, pomenuo je da je ii predstojeći 
put Nj. V. Kralja Petra II u London takođe sa ciljem da se nade rešenje za 
izmirenje između Vas i Tita.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Kao zaključak te bojazni, da će doći do izmirenja, saopštio mi je da ne 
može da dozvoli <i>da</i> oružje i municija odu Vama, pošto ne želi da i 
jedan od tih metaka bude upotrebljen protiv Mađarske.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Na to sam ja izneo kontra-razloge i uveravanja da do takvog sporazuma neće, 
niti može, ikad doći. Ali nisam uspeo da izmenim njegovu odluku. Ostajalo mi 
je da biram između dve solucije: ili da saopštim da se povlačim (jer je suština 
moga zadatka baš oružje i municija) ili da izvučem, pre no što se povučem, 
što se izvući može. </span><span lang="EN-GB">Izabrao sam ovo drugo. U tome 
su me i oni sami pomogli (razgovoru je prisustvovao i đeneral). Saopštili su 
mi da oni žele da produže što više atmosferu prijateljstva između naša dva 
naroda; da su voljni da učine sve potrebno u tome smislu; da će narediti odmah 
da se uputi jedna propagandna radio-stanica i ostali materijal za Vaše potrebe; 
da ja mogu koristiti zasebnu šifru za vezu sa Vama i pored toga što je uzus da 
se to daje samo uz reciprocitet. Bilo je govora i o vršenju propagande na našem 
jeziku sa njihove tajne, rezervne radio-stanice; samo treba naći modus, jer oni 
žele da mesto te njihove rezervne propagandne stanice ostane u tajnosti, dok ja 
zahtevam da to bude moj čovek koji će govoriti iz nje, itd. Najzad, obećali 
su mi puštanje ljudi iz Kištarče (članovi JVO / Jugoslovenska vojska u otadžbini 
— nap. autora / osuđeni u Somborskom procesu) kao i prebacivanje u Banat, ili 
gde želim, svih ljudi — oficira i podoficira — koji se nalaze internirani 
na teritoriji Mađarske.&quot;<sup>10</sup></span></p>
<p class="MsoNormal"><span lang="EN-GB">U nastavku izveštaja Urošević 
napominje d.a će svakako nastojati da uputi obećani sanitetski i 
radio-materijal, a da mu je &quot;general&quot; (sigurno Ujsasi) obećao da bi 
transport mogao krenuti oko 10. marta.</span></p>
<p class="MsoNormal"><span lang="EN-GB">Kapetan Urošević je u svojoj 
aktivnosti bio vrlo uporan i snalažljiv. On je uspeo da prodre i do predsednika 
mađarske vlade i do ministra spoljnih poslova. U svom izveštaju upućenom 
Mihailoviću 16. marta 1944. godine, Urosević prenosi razgovor koji je vodio sa 
ministrom spoljnih poslova Mađarske:</span></p>
<p class="MsoNormal" style="text-indent:10.0mm"><span lang="EN-GB">&quot;U toku 
prve polovine meseca marta situacija se izmenila u sledećem:</span></p>
<p class="MsoNormal" style="text-indent:10.0mm"><span lang="EN-GB">1. — U 
subotu 4. marta bio sam primljen kod Ministra spoljnih poslova. Ovo je bilo na 
moje traženje da se ipak nešto preduzme i oružje i vojni materijal Vama 
dostavi, i ako&quot; je Ministar predsednik kazao da za sada ne može dati ni 
jedan metak iz bojazni da bi on mogao biti upotrebljen protiv Mađarske...</span></p>
<p class="MsoNormal" style="text-indent:10.0mm"><span lang="EN-GB">U razgovoru 
od 45 minuta izložio sam mu potrebe, razloge kao i koristi po njih ako bi izišli 
u susret ovom Vašem traženju, tj. rekao sam da je to 'kondicio sine qua non' 
za moj ostanak ovde i za našu kolaboraciju. On je na to odgovorio da su oni 
voljni da sve učine da potpomognu Vašu borbu, koju sa simpatijama prate;</span></p>
<p class="MsoNormal" style="text-indent:10.0mm"><span lang="EN-GB">da će on sa 
svoje strane upotrebiti sav svoj autoritet i upliv kako bi se Vama što više 
izišlo u susret; da će sanitetski i radio-materijal poći u najkraćem roku za 
Srbiju; da je radio-stanica od 1 kilovata za Vaše potrebe data u rad pošto 
nemaju takvu gotovu stanicu koju bi mogli staviti na raspoloženje; da su voljni 
da puštaju naše ljude iz Kištarče, koji su osuđeni kao članovi JVO, i da 
ih prebace u Srbiju itd., ali da se za sada strpite u pogledu oružja jer je 
njima mnogo potrebno za odbranu njihove severoistočne granice od opasnosti koja 
se približava. On se ipak nada da će se i po tom pitanju nešto moći da 
postigne, makar nešto, da bi pokazali svoju dobru volju.</span></p>
<p class="MsoNormal" style="text-indent:10.0mm"><span lang="EN-GB">Kao rezultat 
toga razgovora, i ostalog rada do sada, biće sledeće:</span></p>
<p class="MsoNormal" style="text-indent:10.0mm"><span lang="EN-GB">a) 18. marta 
polazi jedan naš čovek sa nešto radio-materijala prema trebovanjima koja sam 
ja ovde na svoju ruku spremio ne znajući Vaše potrebe stvarne. Druga količina 
materijala ići će uskoro, verovatno sa sanitetskim materijalom;</span></p>
<p class="MsoNormal" style="text-indent:10.0mm"><span lang="EN-GB">b) Oko 25. 
marta poći će veća količina sanitetskog materijala, možda u vrednosti preko 
100.000 pengova i</span></p>
<p class="MsoNormal" style="text-indent:10.0mm"><span lang="EN-GB">c) Ostala 
količina sanitetskog materijala kao i propagandna radio-stanica od jednog 
kilovata za srednje talasne dužine (ovaj podatak dao je Vili) poći će 
verovatno oko 15. aprila.</span></p>
<p class="MsoNormal" style="text-indent:10.0mm"><i><span lang="EN-GB">Napomena:</span></i><span lang="EN-GB"> 
Tačka pod a) vrlo verovatno će se ostvariti, pod b) verovatno je takođe, dok 
po pitanju radio-stanice, još nemam ubeđenje da zaista iskreno misle da 
daju.&quot;&quot;</span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">Pored 
ovih, vođeni su i razgovori o saradnji u borbi protiv narodnooslobodilačkog 
pokreta Jugoslavije. O tome poručnik Konstantin Hadži-Ilić, saradnik Komande 
Vojvodine, 3. februara 1944. javlja Mihailoviću:</span></p>
<p class="MsoNormal" style="text-indent:10.0mm"><span lang="EN-GB">&quot;Da li 
ste primili vesti slate po kuriru preko Vilija (Aleksandra Mihailovića, četničkog 
komandanta Beograda — nap. autora) ? Da li odobravate tajni i neskrupulozni 
rad i saradnju sa Ujsasiem protiv komunista u Bačkoj? Molim javite Viliju da već 
oko polovine ferbuara očekuje prvi transport od oko 3 vagona materijala Dunavom 
kod Višnjice. </span><span lang="DE" style="mso-ansi-language:DE">Tačan dan 
javiću docnije. Molim da Vili proveri u Kikindi je li Kosta Medaković, 
carinik, naš čovek, da šaljem ljude na njega.&quot;<sup>12</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Pošto se u Mađarskoj plasirao kao poluzvanični predstavnik Mihailovićeve 
organizacije, Urošević aprila 1944. godine izveštava Mihailovića:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Radio-kontakt uspostavljen je, ali stvarne veze još nema. Zbog 
njihovog prevrtljivog karaktera pomišljam i na mogućnost namerne sabotaže i 
odugovlačenja. Šta je na stvari — ne znam. Očekujem sa nestrpljenjem Vaše 
prve vesti: 'da li uopšte radite sa nama', 'da li nas čujete', itd.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Danas Vam šaljem svoj četvrti telegram a da nijedan još nisam od Vas 
primio. Smatram da ni ona tri prva nisu otposlata iako me oni uveravaju da su ih 
otposlali. Razlog za ovu moju sumnju je sledeći:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Pre četiri dana saopšteno mi je da mi se ne može dozvoliti da se služim 
zasebnom šifrom u saobraćaju sa Vama, iz razloga što oni žele da kontrolišu 
šta ja Vama javljam, jer bih u protivnom slučaju ja mogao da dostavljam i 
vesti koje bi išle protiv njihovog interesa. Inače, stavljaju mi svoju šifru 
potpuno na raspoloženje'. Dalje navode da ja nisam vojni izaslanik sa pravima 
diplomatskog predstavnika, tj. sa pravom na opštenje putem diplomatske pošte, 
koja ne bi bila podvrgnuta njihovoj kontroli, već samo Vaš tajni oficir za 
vezu,, koji može povremeno da koristi kurire, kao i njihovu šifru. Dodali su i 
podvlače ovo: da oni rado pristaju da mi sva ta prava daju (sva prava 
diplomatskog predstavnika sa pravom korišče-nja zasebne šifre), ali samo pod 
uslovom reciprociteta, što će reći, da jedan njihov oficir bude primljen kod 
Vas sa istim pravima!<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Ovde zamalo što nije došlo do potpunog prekida odnosa. Na takvo njihovo 
traženje odgovorio sam im da to nije moja stvar da rešim, već Vaša. Zatim, 
na postavljeni predlog da opet više dana čekam (pošto g. Vaš poznanik iz 
inostranstva ima mnogo posla), odgovorio sam mu da ste mi Vi postavili izvesne 
rokove do kojih moram postići izvesne rezultate (vezu, liferacije itd.) i da na 
ovaj način, stalnim odugovlačenjem i čekanjem, moj rok ističe, te da sam 
prinuđen da se vratim natrag. Zatražio sam mu, dakle, diplomatski pasoš za 
Tursku, koji mi je obećao prilikom našeg prvog viđenja. Odgovorio mi je da se 
on toga ne seća da mi je obećao, da je to inače nemoguće dobiti i da će mi 
dati samo običan pasoš, kao što sam već pre imao. </span><span lang="EN-GB">Na 
to sam se oprostio i otišao. Tri dana sam se tako sklonio da me uopšte nisu 
mogli naći i kad su već mishli da sam otišao, ponovo sam se pojavio. Tražio 
sam: isprave (za put, kao i kakvu poruku da Vam odnesem — 'zašto su prekinuti 
pregovori, veza itd.' Ovom prilikom izgladili smo donekle s.tvar i sada smo 
ostali na ovome:</span></p>
<p class="MsoNormal" style="text-indent:10.0mm"><span lang="EN-GB">1 — Oni 
ostaju pri svemu ranije izjavljenom kako u pogledu saradnje protivu Titovljevih 
pristalica u Bačkoj, tako i po pitanju liferacija traženog materi-jala — sa 
napomenom da neće moći baš sve količine tražene da isporuče (ja sam to već 
očekivao pa sam im zato više tražio no što bih od konkretnih saradnika tražio);</span></p>
<p class="MsoNormal" style="text-indent:10.0mm"><span lang="EN-GB">prilog 1.</span></p>
<p class="MsoNormal" style="text-indent:10.0mm"><span lang="EN-GB">2. — Mojim 
kodeksom šaljem Vam pitanje (telegram no. 4) da li pristajete da primite 
njihovog oficira — tajnog vojnog atašea — sa reciprocitetom u odnosu na 
mene; i</span></p>
<p class="MsoNormal" style="text-indent:10.0mm"><span lang="EN-GB">3 — 15. o. 
m. šaljem kurira do Willi-a ne bismo li dobili Vaše odgovore po ranije slatim 
pitanjima i izveštajima, a naročito: da li nas čujete, da li uopšte radite i 
zašto još nikako ne stupate u rad sa nama? Moje pak mišljenje po ovom 
poslednjem pitanju je sledeće: dokle god ne dobijete moje vesti — po mojoj šifri, 
ne želite da ulazite u rad sa njima. Stoga i zaključujem da niste dobili ni 
moja prva tri telegrama pa Vam ih šaljem u kopijama (sem br. 1). Prilog 2. Moje 
rezonovanje o verovatnom razlogu Vašeg ćutanja saopštio sam juče i njima, 
stoga su i pristali da ode današnji moj telegram no. 4 sa aktuelnim pitanjem.</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Mišljenja sam da im povoljno odgovorite. Na taj način dobićemo mnogo u 
vremenu u pogledu reorganizacije JVO u Bačkoj. Isto tako, možda ću uspeti i 
obećanu liferaciju da postignem. Najzad, njih mnogo interesuje 'Vaše pitanje', 
tj. kolika je Vaša popularnost kod naroda, vojnička jačina, stepen izvršenih 
organizacija itd. itd. Mislim, oni su prilično pogrešno obavešteni po svim 
tim pitanjima, i to na našu štetu . Iako uviđaju da je Tito prešao svoju 
zenitnu tačku, ipak imaju pogrešno mišljenje o odnosu vrednosti pojmova: 'Draža 
: Tito'. Meni, naravno, mnogo ne veruju, te bi dakle korisno bilo da ih jedan 
njihov čovek o svemu tome obaveštava. Naravno, nemoguće ga je zamisliti u Vašoj 
blizini, iz razloga što bi on javljao o mestu Vašeg boravljenja, ali u 
Homolju, na Goliji ili u Crnoj Gori, mogao bi biti. Svakako, trebalo bi mu 
prirediti i takav doček svuda usput da dobije još lepšu i upečatljiviju 
sliku o nama (ljudi sa bradama, sa oružjem, 'arsenalima' na leđima, da škrguću 
zubima itd.), jer oni nas tako isključivo i zamišljaju i boje nas se. </span><span lang="EN-GB">Dakle, 
vrlo su: glupi, plašljivi i lažljivi. Na taj način, taj njihov čovek poslužio 
bi korisno za propagandu naše stvari kod njih.</span></p>
<p class="MsoNormal" style="text-indent:10.0mm"><span lang="EN-GB">Ukoliko 
odbijete ovaj njihov predlog, moj će posao biti znatno otežan, ali ne i 
onemogućen. U tom slučaju služio bih se njihovim kodeksom za neke naivnije 
stvari, kurirom za opširnije izveštaje a tajnom radio-stanicom — ukoliko 
postignemo njome vezu — za najvažnije izveštaje. U ovom smislu ulažemo 
velike napore za postignuće rezultata. Ima izgleda da ćemo i preko Poljaka 
(izbeglica — nap. autora) moći neke depeše da Vam dostavljamo (naravno, po 
mome kodeksu). O ovome detaljnije u tački IV ovoga izveštaja.</span></p>
<p class="MsoNormal" style="text-indent:10.0mm"><span lang="EN-GB">Prvi 
transport materijala trebalo je da pođe oko 15. o. m., ali kako nismo uspeli da 
uspostavimo vezu a i zbog 'zategnutosti odnosa' za sada, odlaže se na neodređeno 
vreme. Čim dođe Vaš odgovor po traženom pitanju (telegr. no 4), pokrenuću 
ponovo pitanje liferacije. Molim, a propos, dostavite mi spisak potrebnog 
materijala po sanitetskoj grani što pre.</span></p>
<p class="MsoNormal" style="text-indent:10.0mm"><span lang="EN-GB">Dakle, još 
jednom molim, dostavite mi što pre odgovore na sva pitanja bilo radiom, bilo do 
Willi-a, da tamo čekaju na dolazak kurira koji će krajem o. m. verovatno opet 
doći.&quot;<sup>13</sup></span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">Veza 
iz Beograda za Budimpeštu je dobro funkcionisala. Iz izveštaja majora Živorada 
Vukosavljevića (načelnika štaba Komande severnih pokrajina), koji je upućen 
Mihailoviću 29. juna 1944. godine, vidi se da je &quot;izvršena organizacija 
kurirskih veza sa Madarskom, koju smo stavili na raspoloženje i Komandi 
Vojvodine&quot;.<sup>14</sup></span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">U 
izveštaju se naglašava da radi toga stoje na raspolaganju svakodnevna 
telefonska veza sa Budimpeštom i jedan kurir koji može u svako doba da putuje 
za Mađarsku. Taj kurir je imao izvesnih veza sa mađar-skim Ministarstvom 
spoljnih poslova i sa mađarskim poslanstvom u Be-ogradu. Takođe je bio angažovan 
i kurir mađarskog poslanstva, koji je svakih 14 dana putovao u Budimpeštu. 
Pored ove dve kurirske veze, u izveštaju se preporučuje i jedan činovnik mađarske 
rečne plovidbe, koji je svake subote odlazio u Novi Sad.</span></p>
<p class="MsoNormal" style="text-indent:10.0mm"><span lang="EN-GB">Septembra 
1944. godine kapetan Urošević, pored ostalog, izveštava Mihailovića o 
povolnjom razvoju situacije u. Budumpešti:</span></p>
<p class="MsoNormal"><span lang="EN-GB">&quot;Raspoloženje zvaničnih vlasti 
prema DM organizaciji znatno se popravilo u poslednje vreme.</span></p>
<p class="MsoNormal"><span lang="EN-GB">Oni sve više uviđaju da su 1943. 
godine pogrešili što su uništili ovu organizaciju. </span><span lang="DE" style="mso-ansi-language:DE">Oseća 
se jaka struja da se ta greška popravi. Zvanični organi vlasti pozivaju 
pojedine istaknute nacionaliste da 'nešto' preduzmu, pozivaju ih na 'dužnost' 
da se organizuju itd. Ima se utisak da će u momentu sloma mađarske vlasti 
pozvati nacionaliste, pa čak i DM organizaciju možda, da im predaju vlast, tj, 
da se stvori zajednička milicija za održavanje reda itd ...&quot;<sup>15</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Međutim, događaji na frontovima brzo su se odvijali, a u okviru toga i 
odnosi Mihailovićeve organizacije sa mađarskim &quot;antinemačkini 
strujama&quot; u vladi došli su u ćorsokak i postali bespredmetni.<o:p>
</o:p>
</span></p>
<p>
<br>
<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_58.htm"><b>Prethodni dokument</b></a></TD>
<TD><a href="11_60.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

