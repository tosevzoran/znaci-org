<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_50.htm"><b>Prethodni dokument</b></a></TD>
<TD><a href="27_52.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote0" style="margin-top:0mm;margin-right:0mm;margin-bottom:0mm;
margin-left:76.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark51"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">BORBE 
NA TRESKAVIC</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext3Italic6">I</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">&nbsp;<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">U martu 1943. Kragujevački i 2. crnogorski 
bataljon, pomognuti delovima jednog bataljona 2. dalmatinske brigade, dobili su 
zadatak da likvidiraju četničko uporište Trojvrh na planini Treskavici,</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Istoga dana kada smo došli 
do određenih položaja, četnici su izvršili snažan napad na naš 2. 
bataljon. Utegnuti velikim redenicima, naoružani do zuba, s kamama o pojasu, 
oni su izvršili snažan napad. Borba se vodila prsa u prsa.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U prethodnici je 
Omladinska četa. Krećemo se po velikom snegu. Ispred nas na okolnim brdima 
vidimo vatre i četnike oko njih. Blizu su. Možda tri do četiri stotine 
metara. Deli nas duboka uvala, čiju jednu ivicu moramo posesti. Četnici nas 
vide i psuju, ali još ne pucaju, jer nas štite debela bukova stabla.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Izađosmo na ivicu 
uvale i poeedosmo. Sa bataljonom smo vezani uzanim delom pošumljenog zemljišta. 
Naš položaj liči na neko poluostrvo, na čijem se špicu nalazimo mi, a oko 
nas svuda neprijatelj. Osećamo to po mitraljeskoj vatri, koja nas tuče sa čela 
i bokova.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Gledam kako sa debelih, 
stogodišnjih bukava, iza kojih smo našli zaklone, nestaje kora pod 
mitraljeskim rafalima. Kod četnika neko komešanje dok artiljerija tuče naše 
položaje. Nekoliko granata pada oko nas. Svakog trenutka očekujemo juriš. I 
— evo ih! Idu prema nama u skokovima od bukve do bukve. Galame i psuju nam 
&quot;majku proletersku&quot;. Nišanimo, ali ne pucamo; čekamo da nam priđu 
sasvim blizu. Oni to osećaju, pa zastajkuju. Sneg je dubok i smeta im da u jurišu 
pretrče ovo malo prostora koji nas deli.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Neki su kuražniji i 
odmiču ispred svog stroja. Među njima nekoliko sa ogromnim šubarama i crnim 
bradama. Liče na zveri. Oni koji su nam se najviše približili najgrlatiji su:</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Sisu li vam 
proletersku! Nećete dugo nositi petokrake sa srpom i čekićem. Neće vam kapa 
imati na čemu da stoji.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bombe su pored nas. 
Skinuti osigurači, a potkov na puškama očišćen od snega, da možemo lakše 
upaliti kapisle od bombe. Još samo nekoliko koraka, i to je granica do koje četnici 
mogu nastupati. Onda... Onda se naša vatra odjednom prosu po njima. Beže i 
zapomažu: &quot;Jovane, brate, ne ostavljaj me&quot;. Zatim se sve utiša.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I mi smo imali 
gubitaka. Teško je ranjen Andra Marinković Mali, puškomitraljezac poznat po 
svojoj hrabrosti. Za vreme borbe nije hteo da legne. Stajao je na nogama iza 
jednog bukovog stabla i odbijao juriše. Njegov šarac je neprekidno dejstvovao, 
i kada je jednog trenutka zastao, poverovali smo da je poginuo. Zatim smo ga 
ponovo čuli. Kasnije smo saznali da je Andra, iako teško ranjen, ostao na položaju 
do kraja. Nije hteo da se povuče i ostavi četu dok se ona bori. Tek oko 16 časova, 
kada je odbijen i zadnji juriš, odveli su ga u bolnicu.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sa slomljenim nogama, 
nepokretan, Andra je u bolnici dočekao petu ofanzivu. Smešten bio sa grupom teških 
ranjenika u jednu pećinu pored Pive. Nemci su ih osetili i pošli prema pećini. 
Jedan drug koji je izašao po vodu dopuzao je nazad i o tome izvestio ranjenike. 
Nastala je pometnja. Mnogi su pokušali da beže, a neki i da se ubiju. Andra ih 
je umirivao:</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Borićemo se i 
poginuti kao komunisti. Neka svako puca iz čega može.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Andra je uzeo dve 
bombe, dobauljao do otvora pećine i pritajio se. Kada su ih Nemci pozvali na 
predaju, odgovorili su pesmom i bacanjem bombi.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Samo jedan borac je preživeo, 
ostavši bez očiju. Pritajio se i posle nekoliko dana otpuzao do reke Pive, gde 
ga je našla jedna naša jedinica koja se vratila ka Zelengori.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:
SR-CYR" class="Bodytext3Spacing2pt">Nedeljko M. MILIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_50.htm"><b>Prethodni dokument</b></a></TD>
<TD><a href="27_52.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
