<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_56.htm"><b>Prethodni dokument</b></a></TD>
<TD><a href="31_58.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="EN-GB" style="font-size:10.0pt;mso-bidi-font-size:11.0pt">KAO 
RANJENIK OD GORNJEG VAKUFA DO SANDŽAKA</span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:17.0pt;line-height:91%"><span lang="EN-GB">23. 
februara 1943. godine oko 9 časova, neprijatelj je počeo obasipati naše položaje 
kod G. Vakufa artiljerijskim granatama. U vremenskim razmacima artiljerija je 
dejstvovala skoro ceo dan. Oko 17 časova, istog dana, komandant bataljona Milan 
Bosnić pozvao je komandira 2. čete Milana Dukića i mene, dajući nam zadatak 
da se spustimo niz padine Lisinske planine i sa četama zaposednemo položaj 
istočno od sela Ždrimci, da bismo sačekali neprijatelja koji je nadirao u tom 
pravcu. Primivši naređenje, krenusmo niz padinu. Kada smo izbili u rejon Škarinog 
brda (k. 1127), neprijateljska artiljerija počela je dejstvovati oko naše 
kolone. Granate su padale i s jedne i s druge strane, ali na sreću bio je dubok 
sneg pa geleri nisu ranjavali borce. Kako položaj koji je trebalo da 
zaposednemo nije bio daleko, stigli smo za veoma kratko vreme iznad samog sela 
Ždrimci i zauzeli položaj za odbranu.</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Za 
kratko vreme posle toga naišla je nemačka kolona. Komora je skrenula u selo, a 
pešadija u streljačkom stroju prema našem položaju. Pustili smo ih na kratko 
odstojanje i zasuli mitraljeskom vatrom. Zbunjeni Nemci počeli su da beže 
preko sela. Mnogi su ostali ležeći na snegu pokošeni našim mecima. Nakon 
borbe od jednog sata uspeli smo da razbijemo neprijatelja, nanevši mu gubitke: 
oko 10 mrtvih i veći broj ranjenih. Posle kratkog zatišja, neprijatelj je po 
našim položajima osuo minobacačku vatru. Stojeći na čistini, komesar čete 
Rade Trninić, vodnik Pero Rodić i ja dogovarali smo<span style="mso-spacerun: yes">&nbsp; 
</span>kako da izvršimo juriš na selo Ždrimce radi zarobljavanja 
neprijateljske komore. U tom momentu kod nas je stigao komandir 2. čete Milan 
Đukić. Predao nam je naređenje štaba bataljona da se odmah povučemo na 
polazne položaje. Dok je komesar Trninić glasno čitao naređenje, komandir Đukić 
je otišao u svoju četu, koja se nalazila na levom krilu našeg položaja. Od 
nas se nije udaljio ni dvadesetak metara, a neprijateljska granata je pala između 
nas trojice.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Snažna eksplozija bacila nas je na sneg. Posle eksplozije sva trojica smo 
bili u agoniji. Mora da je prošlo nekoliko trenutaka dok sam došao svesti. 
Video sam komesara kako leži na leđima ne mičući se kao da nije živ. Ni 
Pero Rodić nije davao znake života. </span><span lang="EN-GB">Osetio sam 
bolove po čitavom telu, naročito u predelu stomaka. </span><span lang="DE" style="mso-ansi-language:DE">Pogledao 
sam desnu ruku na kojoj je visio palac. U početku sam mislio da su mi geleri 
razneli stomak. Puška, koja mi je visila na levom ramenu pre ranjavanja, bila 
je prelomljena po ojačanom delu, kao da je bila od trske a ne od gvožđa. </span><span lang="EN-GB">U 
tom momentu k nama dotrča četna bolničarka Vida Banjac. Posmatrao sam je kako 
skida torbicu s ramena i prilazi da me previje. Naredih joj da prvo pogleda 
komesara i vodnika a da na mene ne treba trošiti zavoje.</span></p>
<p class="MsoNormal" style="line-height:91%"><span lang="EN-GB">Rada Trninić je 
dolazio svesti. Dok je bolničarka previjala njih dvojicu, do mene je dotrčao 
mitraljezac Boškina Atlagić, tako jak momak da me je uzeo desnom rukom ispod 
pasa i poneo me uz brdo kao od šale, a u levoj je nosio puškomitraljez. Kada 
me je spustio iza jednog brega koji nas je zaklanjao od neprijateljske vatre, 
seo je pored mene duboko uzdišući. Nakon kratkog ćutanja tihim glasom reče:</span></p>
<p class="MsoNormal"><span lang="EN-GB">— Eto, sad ostadosmo i bez komandira i 
bez komesara.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ja mu se požalih da me stomak mnogo boli. On mi raskopča opasač i bluzu, 
pocepa košulju na prednjem delu i reče da imam nekoliko rana, ali, kako mu 
izgleda, nisu opasne. Bolničarka je počela da me previja, ali nije imala 
dovoljno zavoja. Staviše me neprevijenog na nosila i sa ostalim ranjenicima 
ponesoše prema mestu odakle smo pošli na položaj. Smestili su nas u jednu 
seljačku kuću. </span><span lang="EN-GB">Sva trojica ležali smo jedan pored 
drugog. Na vrata od sobe ušli su zamenik komandanta bataljona Jovo Puzić i 
zamenik politkomesara Ljubiša Ćurgus.</span></p>
<p class="MsoNormal" style="line-height:91%"><span lang="EN-GB">Jovo je seo 
pored mene na patos i skoro uplakanim glasom počeo da nas grdi što se odmah 
nismo povukli kad smo dobili naređenje. </span><span lang="DE" style="mso-ansi-language:
DE">Nakon kratkog vremena dođe bolničarka da nas previje. </span><span lang="EN-GB">Uđe 
devojka koju sam prvi put video. </span><span lang="DE" style="mso-ansi-language:DE">Zvali 
su je Milesa.</span><a style="mso-footnote-id:
ftn1" href="#_ftn1" name="_ftnref1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
Baš toga dana došla je iz 1. proleterske za referenta saniteta našeg 
bataljona. Da bi mi zavile sve rane, trebalo je mnogo utrošiti zavoja. Kada je 
počela da mi zavija desnu uku, zamolio sam je da mi odstrani palac koji je 
visio kao slomljena grana. Nije me poslušala, već je iz torbice sa santetskim 
materijalom izvadila dve daščice, stavila jednu ispod, a jednu iznad palca i 
tako stegla zavoj, dodavši u razgovoru da će prst zarasti, i u šali reče:<o:p>
</o:p>
</span></p>
<p class="MsoNormal" style="margin-top:1.0pt;text-indent:12.0pt"><span lang="EN-GB">— 
Ovo će biti moj prst.</span></p>
<p class="MsoNormal" style="text-indent:12.0pt;line-height:91%"><span lang="EN-GB">Posle 
izvršenog previjanja, stavili su nas na nosila i uputili u bolnicu. </span><span lang="DE" style="mso-ansi-language:DE">Centralna 
bolnica bila je smeštena u Prozoru. Noseći nas po neravnom terenu i dubokom 
snegu, borci su sto puta morali da nas spuštaju na sneg da bi se malo odmorili. 
Sutradan stigli smo u jedno selo, ispod Crnog Vrha, gde su nas smestili u 
osnovnu školu.U školi je bilo mnogo ranjenika. U jednoj omanjoj sobi smestili 
su nas trojicu i nakon kratkog vremena u našu prostoriju došao je lekar u 
pratnji bolničarke. Još sa vrata upitao je ko je taj komesar i komandir koji 
su doneseni sa fronta. Odgovorio sam mu da se radi o nama trojici. Bolničarka 
je jednom po jednom odvijala zavoje. Za mene je rekla da ima dosta rana, ali da 
nisu opasne po život. To je rekla i za Peru Rodića. Kad je odvila ranu na nozi 
komesara Trninića, lekar mahnu glavom, rekavši:<o:p>
</o:p>
</span></p>
<p class="MsoNormal" style="text-indent:11.0pt;line-height:91%"><span lang="DE" style="mso-ansi-language:DE">— 
Ovde nešto nije u redu. Rana nije velika, ali noga je počela naglo da otiče. </span><span lang="EN-GB">Plašim 
se da ne dođe do trovanja.</span></p>
<p class="MsoNormal" style="text-indent:11.0pt;line-height:91%"><span lang="EN-GB">Tu 
smo ostali do 25. februara. </span><span lang="DE" style="mso-ansi-language:DE">Bio 
je treći dan od našeg ranjavanja. Toga dana uveče, svi ranjenici, pa i mi, 
preneseni smo u jedno selo u blizini Prozora u Centralnu bolnicu. Transport 
ranjenika vršili su seljaci sa tog terena. Smestili su nas u kućama, u kojima 
je bilo mnogo ranjenika iz raznih jedinica. U kući u kojoj smo bili smešteni 
nas trojica već su ranije ležali ranjenici. </span><span lang="EN-GB">Do zida 
jedne sobe stavili su komesara Trninića, a mene do njega. Levo je ležala jedna 
drugarica iz 2. proleterske brigade, koja se zvala Vlahović. </span><span lang="DE" style="mso-ansi-language:DE">Bila 
je ranjena u butinu leve noge. Kosti su joj od dum-dum metka bile izlomljene.<o:p>
</o:p>
</span></p>
<p class="MsoNormal" style="text-indent:11.0pt;line-height:91%"><span lang="EN-GB">Rane 
su me sve više bolele. Leva ruka mi je bila nepomična, na desnoj slomljen 
palac na koji su stavljene udlage, tako da se rukama nisam mogao pomagati. 
Obuzela me je želja za pušenjem, ali kako doći do cigarete? </span><span lang="DE" style="mso-ansi-language:DE">Ne 
mogu da je savijem, niti da je pripalim. Zamolio sam drugaricu Vlahović da iz 
mog džepa izvadi duvan i cigaret-papir, da zamota i da mi pripali. </span><span lang="EN-GB">Ona 
je to vrlo rado učinila. Neki ranjenici u našoj sobi su tiho razgovarali, neki 
kukali od teških bolova. Nakon popušene cigarete, pokušao sam da zaspim, ali 
bolovi u levom ramenu su bili sve jači.</span></p>
<p class="MsoNormal" style="line-height:91%"><span lang="EN-GB">Negde oko 12 
sati noću probudila me je drugarica Vlahović i poluglasno rekla:</span></p>
<p class="MsoNormal" style="line-height:91%"><span lang="EN-GB">— Druže 
komandire, ovaj drug levo od mene čini mi se da je umro. Mučio se do pre 
kratkog vremena i odjedanput zaćutao.</span></p>
<p class="MsoNormal" style="line-height:91%"><span lang="EN-GB">— Možda je 
zaspao — odgovorih joj. — Pipni ga za ruku i vidi da li mu puls radi.</span></p>
<p class="MsoNormal"><span lang="DE" style="mso-ansi-language:DE">— Mrtav je 
— reče drugarica Vlahović.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Proverih lično da li je moj komesar živ. Zovnuo sam ga tiho da ne bih 
ostale probudio. Rade se okrenu prema meni, i u šali mi reče:<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Počelo je od leve strane — misleći na druga koji je pre kratkog vremena 
umro. — Pripazite se vas dvojica, da i na vas ne dođe red.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Mi 
se na tu njegovu šalu nasmejasmo, a drugarica Vlahović dobaci:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ne plaši se, druže komesare, ovaj drug koji je umro malopre bio je teško 
ranjen. </span><span lang="EN-GB">Čudi me kako je i dosada živeo. Valjda ćemo 
mi izdržati.</span></p>
<p class="MsoNormal" style="line-height:91%"><span lang="EN-GB">Dan koji smo sa 
nestrpljenjem očekivali osvanuo je sunčan. Negde oko 9 časova nadleteše 
iznad Prozora italijanski avioni. Baciše bombe na selo u koje smo bili smešteni. 
Neke kuće u kojima su bili ranjenici su porušili, a naša je ostala čitava. </span><span lang="DE" style="mso-ansi-language:DE">Tu 
smo ostali još nekoliko dana.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Jedne večeri, datuma se ne sećam, stiglo je naređenje za pokret. 7. 
banijska divizija bila je zadužena da prebaci sve ranjenike na levu obalu 
Neretve. Oko 250 teških ranjenika preneseno je na rukama od Prozora do 
Jablanice. Divio sam se tim ljudima koji su stenjali pod našim nosilima. 
Spustili su nas na jedan plato, poređane jedan do drugog, gde smo čekali da 
nas prebace preko improvizovanog mosta na Neretvi. Umotan u ćebe ležao sam na 
nosilima i čekajući tako zaspao. Kada sam se probudio, sunce je već bilo na 
horizontu. Okrenuo sam glavu da vidim gde su ostali ranjenici, i na moje iznenađenje, 
samo još jedna nosila bila su pored mene. Pomislio sam ono najgore: ostavili su 
nas!? Uzeo je đavo šalu. Pokušah da se dignem, ali nisam uspeo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Obe ruke bile su mi u udlagama. Pokušao sam zubima da skinem udlagu s desne 
ruke, kako bih je oslobodio i pomažući se njom, digao se. Na kraju mi je 
uspelo i tako se podigoh prvi put na noge posle ranjavanja. U početku me je 
hvatala nesvestica, ali sam se ipak nekako održavao na nogama. </span><span lang="EN-GB">Pitao 
sam se šta sad da radim? </span><span lang="DE" style="mso-ansi-language:DE">Kuda 
da idem? </span><span lang="EN-GB">Znam, treba preći Neretvu. </span><span lang="DE" style="mso-ansi-language:DE">Ali 
kako? Nemoćan sam. Noge ranjene i zavijene. Jedino mi je ostalo da se pomažem 
desnom rukom. Stadoh trenutak da pogledam koji je taj nesrećnik koji je kao i 
ja ostavljen. </span><span lang="EN-GB">Zovem ga. Ponavljam par puta. Tek tada 
moj saputnik skide ćebe sa glave, i uplašeno reče:</span></p>
<p class="MsoNormal" style="margin-top:1.0pt"><span lang="EN-GB">— Signore! 
Signore, bum-bum!</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ja se začudih, otkud kod mene Italijan. Po svemu sudeći ovo njegovo 
bum-bum je molba da ga ubijem, pomislih. Ja mu desnom rukom pokazah na moj opasač 
da nemam pištolja ni bombe i da nemam čime da ga ubijem i kada bih hteo. Posle 
sam doznao da je ovaj Italijan bio lekar i da je ranjen prilikom oslobođenja 
Prozora, pa su ga naši poneli sa sobom da ga izleče, nakon čega bi on lečio 
naše ranjenike. Dugo sam razmišljao zašto su baš mene ostavili kad su sve 
druge ranjenike evakuisali preko Neretve. Došao sam do zaključka da su 
iznemogli nosioci u toku noći iščezli da bi sebe spasli. Bili su zaista do te 
mere iznureni da su se i bez tereta teško kretali po hercegovačkoj vrleti. 
Nisam im zamerio, jer sam shvatio njihov položaj.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="EN-GB">Krenuo 
sam polako prema Neretvi. Spuštanje do mosta je bilo teško zbog velike 
strmine, a i po ravnom terenu sa mukom sam se kretao. Stajao sam i razmišljao 
nekoliko trenutaka. Na kraju sam seo, i tako klizeći po snegu spustio se do 
mosta. Prelazeći most i pridržavajući se za ogradu desnom rukom, nisam stigao 
ni do pola mosta, kad se u vazduhu prolomi strašan zvuk. Podigoh glavu, kad 
imam šta videti: eskadrila nemačkih &quot;štuka&quot; bacala je bombe na 
most. </span><span lang="DE" style="mso-ansi-language:DE">Stao sam. Nisam mogao 
ni napred ni nazad. Na moju sreću nijedna bomba nije pogodila cilj. Jednog 
momenta sam pomislio: &quot;E, da hoće neki geler da me pogodi na pravo mesto, 
jer bolje je i to nego da me živa zarobe!&quot;<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Nastavio sam put 
preko mosta. Nisam odmakao ni stotinak metara, kad na moju sreću ugledah jednu 
veliku pećinu ispod stene i u njoj naše ranjenike. Neki su ležali na 
nosilima, neki sedeli šćućureni. Kada sam upitao jednu bolničarku šta ovde 
čekaju, odgovorila mi je da odavde grupu po grupu prebacuju u selo koje nije 
daleko odavde. </span><span lang="DE" style="mso-ansi-language:DE">Meni je rekla 
da idem polako, kad se već mogu kretati. Naslonjen na stenu, odmarao sam se 
nekoliko minuta i krenuo dalje. Usput me je često obuzimao i oblivao hladan 
znoj, a rane su me bolele sve više.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="EN-GB">Tek 
kad sam stigao u selo setio sam se mog komesara Rada Trninića. </span><span lang="DE" style="mso-ansi-language:DE">Teško 
mi je bilo zašto se nisam setio kad sam bio pred pećinom da pogledam da nije 
on tamo. Ušao sam u prvu kuću. Bila je prepuna ranjenika. Video sam da za mene 
nema mesta i krenuo sam dalje. U sredini sela našao sam grupu bolničarki koje 
su prale zavoje. Uputile su se u jednu kuću, gde je već ležalo desetak 
ranjenika. Legao sam na slamu pored jednog druga. Imao je blizu 40 godina. </span><span lang="EN-GB">Visok, 
razvijen, crnih brkova, guste brade i talasaste kose. Kad se spustih pored 
njega, on me upita:</span></p>
<p class="MsoNormal" style="text-indent:18.0pt;line-height:116%"><span lang="DE" style="mso-ansi-language:DE">— 
Je li, čoče, iz koje si brigade? Rekoh mu da sam iz Treće krajiške.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Ja iz </span><span lang="SR" style="mso-ansi-language:
SR">Č</span><span lang="DE" style="mso-ansi-language:DE">etvrte crnogorske — 
odgovori mi, iako ga nisam pitao. Na njegovo pitanje gde sam ranjen, rekoh, kod 
Gornjeg Vakufa.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
A, ja eto, prilikom oslobođenja Prozora. Kada sam se privlačio jednom bunkeru 
da bacim bombe primeti me Italijan. Preduhitri me, baci bombu na mene, koja mi 
je eksplodirala među nogama. </span><span lang="EN-GB">I, eto, kako vidiš, teško 
sam ranjen.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Ja 
sam uz put rekao da je i komesar moje čete ranjen u istoj borbi, ali nas noćas 
prilikom transporta razdvojiše, i ne znam gde se sad nalazi. </span><span lang="DE" style="mso-ansi-language:DE">Kad 
mi previju rane, potražiću ga po ovim kućama! </span><span lang="EN-GB">Posle 
previjanja, ustao sam i polako išao od kuće do kuće ali ga ne nađoh. U 
jednoj kući ugledah Peru Rodića, vodnika iz moje čete, sa kojim sam zajedno 
ranjen i upitah ga za Radu. On saže glavu i reče:</span></p>
<p class="MsoNormal" style="text-indent:20.0pt;line-height:91%"><span lang="EN-GB">— 
Zar ti ne znaš? On je umro na putu od Prozora do Jablanice. </span><span lang="DE" style="mso-ansi-language:DE">Rekla 
mi je jedna bolničarka da je umro od trovanja rane.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Nisam 
se mogao uzdržati, zaplakao sam. Vratih se u kuću gde sam bio smešten. </span><span lang="EN-GB">Neraspoložen, 
legoh pored druga iz 4. crnogorske brigade. On se okrenu prema meni:</span></p>
<p class="MsoNormal" style="margin-top:1.0pt;text-indent:18.0pt"><span lang="EN-GB">— 
Što si se, čoče, tako snuždio?</span></p>
<p class="MsoNormal"><span lang="DE" style="mso-ansi-language:DE">Rekao sam da 
sam doznao da je moj komesar umro.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Hrabro je pao Rade Trninić za slobodu i ideale o kojima je stalno pričao 
svojim borcima. Njegova smrt nas je teško pogodila. Mnogo je obećavao. </span><span lang="EN-GB">Cenili 
smo ga kao retko sposobnog i talentovanog starešinu. U toku borbe, niko ga od 
nas, njegovih drugova, nije nikada video neraspoloženog i zaokupiranog nekim teškoćama, 
kojih je bilo na pretek. </span><span lang="DE" style="mso-ansi-language:DE">Naprotiv, 
stalno je bio spreman na šalu. Često je govorio o našoj sigurnoj pobedi i o 
boljoj i lepšoj sutrašnjici. </span><span lang="EN-GB">Dočaravo nam je to 
sutra sa puno topline, zanosa i idealizma. </span><span lang="DE" style="mso-ansi-language:DE">Uživao 
je takav autoritet da smo ga od srca voleli. Sve do njegove smrti nismo nikad čuli 
od njega nešto što bi nas pokolebalo ili što bi izmenilo njegov lik kakav smo 
još u ustanku upoznali. Do kraja života ostao je skroman, odmeren drag. Bio je 
hladnokrvan u borbi, što je uvek unosilo spokojstvo u redove boraca i onda kada 
je bilo najteže. Zato smo osećali veliku prazninu u četi i u duši posle 
rastanka s njim.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Oktobar je mesec 1945. godine. Prvi put po završetku rata došao sam iz 
Beograda vozom na železničku stanicu Drvar. Skoro je već bila noć. </span><span lang="EN-GB">Na 
stanici se okupilo dosta sveta. Neko putuje, a neko čeka da mu dođe bilo otac, 
sin, kćer ili brat iz rata ili zarobljeništva. Naročito se čekaju oni koji 
dolaze u uniformi. Njih obasipaju pitanjima: otkuda dolaze, iz koje jedinice, 
poznaju li njegovog sina, brata, muža? U toj gužvi pronađoh nekoliko drugova 
koji su bili sa mnom u jedinici i nakon pozdrava, kako je to uobičajeno, priđe 
mi čovek pedesetih godina i upita:</span></p>
<p class="MsoNormal" style="margin-top:3.0pt;text-indent:18.0pt;line-height:91%"><span lang="DE" style="mso-ansi-language:DE">— 
Da li je neki od vas bio sa mojim Radom u 3. krajiškoj brigadi?<o:p>
</o:p>
</span></p>
<p class="MsoNormal" style="margin-top:2.0pt;line-height:91%"><span lang="DE" style="mso-ansi-language:DE">Shvatio 
sam da je to otac našeg komesara Rade. Bi mi neprijatno. Srce mi se stezalo. 
Rekoh mu da sam ja bio s Radom sve do njegove smrti i da je bio komesar moje čete. 
Starac mi kroz suze reče da je čuo da je Rade poginuo negde kod Prozora u četvrtoj 
ofanzivi, pa niko ne zna da mu kaže da, li je sahranjen i na kom mestu. Ja mu 
potvrdih da je Rade posle zadobijene rane umro u Prozoru, u Centralnoj bolnici i 
da je sahranjen pored puta između Prozora i Jablanice, ali da ja ne znam tačno 
mesto njegovog groba. Još sam mu rekao da smo ranjeni zajedno od iste granate. 
Posebno ga je ražalostilo kada sam mu ispričao kako treba da se ponosi svojim 
sinom jer je bio neobično hrabar borac i omiljen drug.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Na kraju razgovora sa starim Trninićem zamolio me da pođem s njim kući i 
da mu detaljnije ispričam o Radinoj smrti. Rado bih to učinio, ali sam se žurio 
kući jer nisam video svoju porodicu skoro četiri godine, — rekoh i obećah 
da ću to u povratku iz Trubara učiniti. Nisam ispunio ovo obećanje jer sam se 
morao hitno vratiti u svoju jedinicu. </span><span lang="EN-GB">Ovime ispunjavam 
to obećanje.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Stalno 
me progoni misao kako da se ponovo vratim u svoju brigadu. Ko će ovo stalno 
gledati oko sebe. Neko bez noge, neko bez ruke, a neki se bore i za život. 
Kunem onog Švabu što me nije pogodio tako da na mestu ostanem mrtav.</span></p>
<p class="MsoNormal" style="text-indent:18.0pt;line-height:91%"><span lang="EN-GB">U 
toku noći desi se isti onakav slučaj kao u Prozoru. Osetih nešto teško na 
nogama. Pozvah bolničarku. Ona uđe sa upaljenom lampom. Na mojim nogama ležao 
je neki drug. Bolničarka spusti lampu na patos, pomaknu ga:</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
On je mrtav. Dobro je i izdržao — reče, misleći na umrlog. — Bio je 
ranjen u pluća i disao na dve strane.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Jedva 
sam čekao da svane, kako bih izašao napolje da sve ovo ne gledam, iako je bilo 
hladno. Moj prijatelj Crnogorac bio je nepokretan, ali uvek veseo i raspoložen. 
</span><span lang="DE" style="mso-ansi-language:DE">Jednom prilikom mi je rekao:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— E, moj komandire. Lako je tebi. Ti ne možeš rukama, ali kako ja? 
Ranjen sam u obe noge i nepokretan sam.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Ne zna se šta je gore — odgovaram mu. — Ti se bar možeš da počešeš kad 
te vaška pecne, možeš sam i da jedeš, sebi cigaretu da zapališ, a ja to ništa 
ne mogu. Leva mi ruka otkazala, a na desnoj slomljen palac. — Pa dodadoh. — 
Jesi li video kad me bolničarka hrani kako ne može da potrefi da li mi stavlja 
hrane u usta mnogo ili malo? Sve bi se ovo moglo nekako izdržati, ali kad 
proklete vaške krenu u &quot;akciju&quot;, a ja im ne mogu ništa, to je 
najgore.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Razgovor 
smo produžili o raznim doživljajima u borbi, da bi nam brže prolazilo vreme. 
Nakon pregleda jednog dana, lekar mi predloži da bi trebalo da mi amputira levu 
ruku iznad lakta. </span><span lang="EN-GB">Ali naravno, pod uslovom da se i ja 
s tim složim. Nisam ni sačekao da on završi svoju misao i energično sam se 
suprotstavio.</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Posle 
nekoliko dana stigla je naredba za pokret. Sve teže ranjenike potovarili smo na 
konje. Formirana je kolona i krenuli smo uz brdo prema selu Bjela. Staza kojom 
smo išli</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">preko jedne strane bila je uska, a desno od nas spuštala se okomita 
strmina. Ispred mene jahao je na konju moj prijajatelj Brko. U jednom momentu 
konj mu se spotakao, on je pao i otkotrijao se daleko niz strminu. Meni se kosa 
digla na glavi<i>.</i> Eto, jadan čovek ne pogibe od neprijateljske bombe, a 
sad ga proguta ova jazbina. Nisam čuo ni jauk.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kolona za trenutak stade, a Brko iz dubine poče da viče tražeći pomoć. 
Dvojica drugova sišli su kroz mrak niz strminu, pronašli ga i ponovo stavili 
na konja. Kolona je krenula. Brko mi je rekao da ga malo boli rame, jer se 
ugruvao prilikom pada s konja. </span><span lang="EN-GB">Putovali smo celu noć 
i stigli smo u selo Bjela. Neke ranjenike smestili su po kućama, a ostale, za 
koje nije bilo mesta, stavili su u jedan potok i naložili vatru. Tek sam ovde 
video strašne prizore: pomešali se ranjenici i tifusari. </span><span lang="DE" style="mso-ansi-language:DE">Svi 
sede oko vatre. Tifusari buncaju. U čitavoj ovoj gužvi bilo je i žena i dece, 
i to izbeglica iz Bosne, sa Banije i Korduna. Negde u prvim popodnevnim časovima 
od kuća se pojavi jedan čovek i pođe prema mestu na kome sam se nalazio. Na 
ramenu je nosio mašinku. Kada se približi nekoliko metara, prepoznao sam ga. 
Bio je to moj stari drug, još iz prvog bataljona, Sretko Trikić. </span><span lang="EN-GB">Priđe 
mi, zagrli me i onako žalosno reče:</span></p>
<p class="MsoNormal" style="margin-top:2.0pt;line-height:91%"><span lang="DE" style="mso-ansi-language:DE">— 
E, moj pobro. Pa što si tako oslabio. Jedva sam te prepoznao. Na moje pitanje 
otkud on ovde, odgovori mi: — Sa mojim vodom sprovodim karavan Vrhovnog štaba 
sa artiljerijskom i puščanom municijom. Dodeljen sam za kratko vreme Vrhovnom 
štabu, ali ću se opet vratiti u svoj bataljon. U prolazu kroz ovo selo, video 
sam da je tu Centralna bolnica, pa malo zastadosmo da te pronađemo.<o:p>
</o:p>
</span></p>
<p class="MsoNormal" style="margin-top:2.0pt;line-height:91%"><span lang="DE" style="mso-ansi-language:DE">Ne 
pitajući me da li sam gladan, Sretko je iz torbice izvadio parče mesa i hleba. 
Stavljao mi je zalogaj po zalogaj i usta. </span><span lang="EN-GB">Hranio me je 
kao malo dete. Pošto sam se malo okrenuo, upitah ga da li zna gde se nalazi naša 
brigada. </span><span lang="DE" style="mso-ansi-language:
DE">Odgovori mi da se ona nalazi pozadi, u zaštitnici, i tom prilikom mi je 
predložio da bi bilo dobro da ja napustim bolnicu i da se priključim brigadi.<o:p>
</o:p>
</span></p>
<p class="MsoNormal" style="margin-top:2.0pt;line-height:91%"><span lang="DE" style="mso-ansi-language:DE">— 
Vidiš, ovde ima i tifusara, pa ako te još i to zakači, nema ti života — 
zaključi on. Kad smo se pozdravljali Sretko izvadi iz torbice svežnjić duvana 
i nekoliko listića cigaret-papira: — Evo ti, pa neka ti neko zamotava da pušiš.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">On 
ode, a ja ostadoh. Na moju sreću, sutradan je naišao moj 4. bataljon. Sastao 
sam se sa drugovima i posle srdačnih pozdrava Milan Bosnić, komandant našeg 
bataljona, reče:<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
E moj Buđoni. Kako izdrža ovu gužvu! Sad više nećeš ostajati iza nas, daćemo 
ti jednog konja i pratioca. Kud mi, tu ćeš i ti!<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Pravac 
kretanja bio nam je prema Boračkom jezeru. Neću nikad zaboraviti drugarsku pažnju 
koju mi je naročito posvećivao Jovo Puzić, zamenik komandanta bataljona. </span><span lang="EN-GB">Kad 
god bi dobio malo hrane, donosio je i hranio me.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Komesara 
Radu Trninića niko od nas nije lako zaboravljao — žalio ga je ceo bataljon.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Anđelko RODIĆ BUĐONI</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Milesa Đorđević, rodom iz Užica.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_56.htm"><b>Prethodni dokument</b></a></TD>
<TD><a href="31_58.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

