<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_211.htm"><b>Prethodni dokument</b></a></TD>
<TD><a href="31_213.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">NAŠ 
MEHO</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:18.0pt;line-height:
91%"><span lang="DE" style="mso-ansi-language:DE">Mali je broj boraca i 
rukovodilaca 3. proleterske krajiške brigade koji nisu poznavali Mehu, kako 
zbog drugarskih postupaka, još više zbog očinske brige o najmlađim 
partizanima (dečacima i deci) kojih je bilo u našoj brigadi.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Bio 
je rudar, rodom iz Kaknja. Od porodice je imao samo majku, o kojoj je mnogo 
razmišljao, postavljao pitanja o njoj i sam na njih odgovarao: &quot;Da li je 
moja stara živa? ... Pa valjda jeste... Da li ima šta jesti? ... Neka mi bude 
živa i zdrava, pa kako ostali narod tako će i ona.&quot;<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U partizane je stupio u jesen 1943. godine, kad je naša brigada napadala 
Zenicu. Prvih dana po stupanju u partizane jedan od drugova ga pita kako mu se 
zove brigada, a Meho mu odgovara: &quot;Partizanska&quot;. Kasnije je saznao da 
je njegova brigada Treća krajiška, a o njoj je, kaže, još ranije čuo mnogo 
pohvalnih reči i to iz usta ustaša i domobrana: &quot;Gde Treća udari za nju 
nema prepreka&quot; — pričalo se u Zenici, pa je Meho sada ponosan što je 
postao baš borac Treće proleterske krajiške brigade.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">U 
toku sedme neprijateljske ofanzive u brigadi se često spominjao Meho sa svojim 
podvizima, te je za sve jednostavno postao &quot;naš Meho&quot;. Tokom ove 
ofanzive brigada je vodila veoma teške borbe sa Nemcima, a ona na Crnom vrhu 
smatra se jednom od najtežih u toku NOB. Brigada je svakodnevno vodila borbe i 
izvodila usiljene marševe. Posledice ovakvog naprezanja bile su: veliki broj 
ranjenika, bolesnika i iznemoglih zbog gladi i umora.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">U 
junu 1944. godine brigada se našla na planini Vranici (čija je nadmorska 
visina 2112 m), gde je dobila naređenje da se zaustavi i prenoći. </span><span lang="EN-GB">Planina 
je mestimično bila pokrivena snegom, a padala je i kiša sa gradom. Na planini 
nije bilo ni čobanskih koliba u kojima bismo se mogli skloniti. Mokri, umorni, 
neispavani i gladni, naložili smo vatre pod otvorenim nebom. Pored vatri, u 
sedećem položaju, naslonjeni drug na druga, brzo smo zaspali. Težak je bio 
san posle mnogo pređenih kilometara i teških borbi. Ostali smo bez mnogih 
drugova koji su herojski pali na Korićni, Mliništima, Raduši, Zecu.</span></p>
<p class="MsoNormal" style="line-height:91%"><span lang="EN-GB">No te noći opet 
svi nisu spavali: oni koji su bili na straži, patroli, položaju, kuvari i dežurni 
na improvizovanom &quot;aerodromu&quot;, gde su očekivali bacanje hrane i 
municije od savezničkih aviona. Među njima se nalazio i naš Meho.</span></p>
<p class="MsoNormal" style="line-height:91%"><span lang="EN-GB">Prve noći 
avioni nisu došli, iako je Meho revnosno gledao u nebo i tražio ih. Druge noći 
su na zvezdanom nebu iskrsle &quot;čelične ptice&quot;, koje su povremeno 
davale crveno-zelene signale, što je bio znak da nas traže. Meho je opet 
revnosno osmatrao i čim je primetio da avioni daju signale upalio je vatru koja 
je pilotima pokazala gde treba baciti materijal. Brzo je usledio zvižduk, prvog 
a za njim i ostalih tovara materijala spuštenog iz aviona: municije, 
sanitetskog materijala, hrane i dr.</span></p>
<p class="MsoNormal" style="line-height:91%"><span lang="EN-GB">Nemci su u stopu 
pratili 3. proletersku krajišku brigadu. Ovoga dana su je opkolili pripremivši 
se da je sledećeg dana u ranim jutarnjim časovima napadnu. I baš kada je 
iznad &quot;aerodroma&quot; bilo najviše aviona, začusmo: &quot;Budite one 
koji spavaju! Pokret!&quot; A zatim: &quot;Biti spreman za borbu!&quot;</span></p>
<p class="MsoNormal" style="line-height:91%"><span lang="EN-GB">Shvatili smo da 
se dešava nešto veoma važno. Kolona se brzo formirala i krenuli smo. U toku 
pokreta saznali smo da nas Nemci zaobilaze sa svih strana da bi u zoru iznenada 
napali brigadu. </span><span lang="DE" style="mso-ansi-language:DE">Dok su se 
borci izbudili i kolone formirale, završeno je prikupljanje materijala. Prvo je 
jedinicama podeljena municija i sanitetski materijal, a za hranu je naredeno da 
je ponesemo što više možemo, a ostalo da uništimo ili dobro sakrijemo da se 
neprijatelj ne bi koristio. Vremena mnogo nije bilo za sklanjanje i skrivanje 
hrane i mi smo jedan deo jednostavno bacili po šumi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Jedini koji tako nije postupio bio je Meho. Uzdisao je za bogatom &quot;žetvom&quot; 
koju treba ostaviti i otići gladan. &quot;A šta znaš, možemo se mi opet kroz 
neki dan vratiti na ovo mesto&quot; — razmišljao je Meho.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Brigada se 
uputila prema Rostovu i Crnom vrhu. Na Crnom vrhu Nemci su nam nametnuli 
neravnopravnu borbu koja je vođena od jutra do mraka. Naši položaji tučeni<b> 
</b>su artiljerijom i avijacijom. Tokom čitavog dana vršeni<b> </b>su 
obostrani juriši<i>,</i> ali i jedna i druga strana čvrsto je držala svoje 
položaje. Neprijatelj je imao mnogo gubitaka toga dana, a i mi takođe. Čim je 
pao mrak, počelo je probijanje iz neprijateljskog obruča. Nakon proboja opet 
smo se kretali prema Vranici, gde smo stigli drugog dana u zoru. Tu je izvršeno 
proveravanje po jedinicama o poginulim, nestalim i ranjenim.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Među 
onima kojih nije bilo u našoj četi je i Mehino ime. Neko od drugova reče: 
&quot;Otprilike pre dva sata išao je pozadi mene u koloni&quot;. Na to drugi 
dodade: &quot;Verovatno je ostao negde na putu&quot;. Poslednjih nekoliko dana, 
kažu, naglo je oslabio od umora, gladi i nespavanja. Dugo smo još 
komentarisali i nagadali što se moglo desiti s Mehom i na kraju zaključili da 
ga nema među živima.</span></p>
<p class="MsoNormal" style="text-indent:21.0pt;line-height:91%"><span lang="EN-GB">Odmah 
zatim, komesar čete Božo Jelčić sazvao je četnu konferenciju da bi se 
dogovorili o narednim pokretima i zadacima. Dok je komesar objašnjavao nove 
zadatke, neko od drugova reče: &quot;Vidim nekog na horizontu, ide prema 
nama&quot;. Za trenutak je prekinuta konferencija i oči svih bile su uperene u 
pravcu onog koji je dolazio. Nagađali smo ko bi mogao biti: Marko Uzelac, Jovan 
Zeljković...</span></p>
<p class="MsoNormal" style="text-indent:21.0pt;line-height:91%"><span lang="DE" style="mso-ansi-language:DE">&quot;Drugovi, 
to je naš Meho&quot; — viknu Dane Zorić. </span><span lang="EN-GB">I stvarno 
bio je to naš Meho. Svi smo od radosti skočili na noge, neki su i potrčali 
prema njemu. Što se više približavao primećivalo se da nešto nosi na 
ramenu. Kada je stigao do nas Meho nam ispriča:</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Prošli put sam sakrio tri džaka pirinča u šuplju bukvu. Švaba ih nije pronašao. 
Evo, jedan džak sam donio da kuvar spremi ručak, a za ona dva ću otići sa 
konjem da ih doteram.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Odmah 
za Mehom stigao je i &quot;izaslanik&quot; intendanta brigade, 
&quot;rekvirirao&quot; nam pirinač i podelio ga brigadnom sanitetu i ostalim 
bataljonima, a nama ostavio tek toliko da nam kuvar skuvao čorbu. Ljutili smo 
se na intendanta, ali smo bili zadovoljni što smo Meha ponovo upisali u spisak 
živih u četi.</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Da ne bi našeg Meha ne bi mi danas ni čorbu imali — primeti neko od boraca, 
srčući s nogu vruću čorbu, jer je već bio naređen pokret.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Vojin NOVALUŠIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_211.htm"><b>Prethodni dokument</b></a></TD>
<TD><a href="31_213.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

