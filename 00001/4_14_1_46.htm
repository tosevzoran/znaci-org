<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_45.htm"><b>Prethodni dokument</b></a></TD><TD><a href="4_14_1_47.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 46</strong></p>
<p align="center"><strong>IZVE{TAJ MAJORA MIODRAGA PALOŠEVIĆA OD 18. JANUARA 1942. DRAŽI
  MIHAILOVIĆU O SITUACIJI U TOPLICI I JABLANICI I ORGANIZACIJI ČETNIKA
  NA PODRUČJU KRALJEVA, KRUŠEVCA I ČAČKA<sup>1</sup></strong></p>
<p align="center">Datum 18. januara 1942 god. </p>
<p align="center">POLOŽAJ</p>
<p>Gospodine Ministre<sup>2</sup></p>
<p>Zahvaljujemo moji ljudi i ja na Vašoj čestitci za praznike.</p>
<p>Od sveg srca Vam čestitamo na novom položaju i činu, kojim smo mi
  svi Vaši saradnici odlikovani od strane našeg Vrhovnog Komandanta NJ.
  V. Kralja Petra II.</p>
<p>Od lica upućenog da iz vidi prilike i stanje u Toplici i Jablanici imam sledeći izveštaj:</p>
<p>Do dolaska Bugara 11 o.m. u Prokuplje,<sup>3</sup> ista varoš kao i sva okolna
  sela su bili u rukama partizana,<sup>4</sup> a vojvoda &#187;Medveđski&#171; Arsić,<sup>5</sup> koji
  je tražio naš dolazak, sa ciglo 30 ljudi je sve vreme sarađivao sa
  partizanima i lažno nas čak u s. Ba izvestio kako on drži Lebane,
  Medveđu, Sijerinsku Banju itd. a u stvari imali su u rukama partizani,
  jedini gospodari u tome kraju.</p>
<p>Sada je u Toplicu i Jablanicu upućena &#187;kaznena ekspedicija&#171;<sup>6</sup> od
  strane četnika Koste Pećanca i sa njima sadejstvuje pop Mika<sup>7</sup> sa
  Jastrebca koji nas simpatiše.</p>
<p>Moj odlazak u Jablanicu sada je nemoguć.</p>
<p>Našim dolaskom u ovaj kraj izvršena je u dva maha blokada Trstenika
  i dok B.<sup>8</sup> čini sve da nam olakša boravak, prodane duše na suprot čine
  razne smicalice, tako da ima mnogo zaplašenih, što smo mi prisutni u
  ovom kraju, gde nije izvršena ni od koga naša organizacija.</p>
<p>Vladika Nikolaj<sup>9</sup> je obavešten od Aćimovića i Nedića, da će biti
  interniran od strane Nemaca zbog našeg boravka u ovom kraju. Da su čak
  u Beogradu čuli da nas ovde ima tušta i tma, ma da smo sve učinili sa
  naše strane, da to niko od nas ne sazna. Nemačka špijunaža radi punom
  parom te je Aćimović i Nedić o tome obavešten.</p>
<p>Ponovo se uspostavljaju žandarm.[erijske] stanice u ovom kraju a na Gordićeve<sup>10</sup> četnike ne gleda se u Beogradu rado.</p>
<p>Molim Vas da mi radi svega izloženog tačno izdate dalje instrukcije za rad.</p>
<p>Sve moje ljudstvo je iz srezova Ljubićkog i Takovskog, sem kapetana
  G. Dodića<sup>11</sup> koji je iz ovog kraja. Poruč. Cvetković je iz Valjeva a
  p.poruč. Vojin<sup>12</sup> iz Crne Gore.</p>
<p align="center">Poštuje Vas i pozdravlja uvek Vama odani Vaš </p>
<p align="center">mlađi major<strong> Palošević</strong><sup>13</sup></p>
<b class=medtxt><p><sup>1</sup>&nbsp; Original (pisan mastilom, ćirilicom) u Arhivu VII, Ča, k. 1, reg. br. 3/2 (VK-V-13).</p>
<p><sup>2</sup>&nbsp; Odnosi se na Dražu Mihailovića.</p>
<p><sup>3</sup>&nbsp; Prokuplje su bugarske okupacione trupe zauzele na osnovu
  odluke nemačkog opunomoćenog komandanta u Srbiji, da jedinice bugarskog
  1. okupacionog korpusa smene nemačke snage i da preduzmu napad na
  partizanske snage na teritoriji istočne i jugoistočne Srbije. Time je
  nemački okupator obezbedio da svoju 342. diviziju upotrebi protiv
  partizana u istočnoj Bosni, a 113. diviziju prebaci na Istočni front
  (tom XII, knj 1, dok. br. 289&#8212;292, knj. 2, dok. br. 31, 36).</p>
<p><sup>4</sup>&nbsp; Prokuplje su 9. oktobra 1941. oslobodili Toplički NOPO i
  delovi Kukavičkog NOPO. Opširnije o tome, vidi Zbornik NOR-a, tom I,
  knj. 1, dok. br. 94; dr Milivoje Perović, Srbija u
  narodnooslobodilačkom ratu, Južna Srbija, Beograd 1961, str. 86&#8212;111.</p>
<p><sup>5</sup>&nbsp; Vojvoda Koste Pećanca.</p>
<p><sup>6</sup> To je zajednička akcija Nedićevih odreda, odreda Koste Pećanca i
  jedinica bugarskog okupacionog korpusa protiv Topličkog, Jablaničkog i
  Babičkog NOPO. Opširnije, vidi Zbornik NOR-a, tom I, knj. 3, dok. br.
  9, 13, 16, 19, 20 i 22; Oslobodilački rat, knj. 1, str. 223&#8212;225.</p>
<p><sup>7</sup> Mihailo Popović, zvani Mika Jastrebački, pravoslavni sveštenik iz
  Blaca, tada komandant četničkog odreda Koste Pećanca. Njegov odred i
  odred Nika Kuštrimirovića su, januara i februara 1942, stalno napadali
  delove Topličkog NOPO (Zbornik NOR-a, tom I, knj. 3, dok. br. 16 i 124).</p>
<p><sup>8</sup>&nbsp; Tj. Beograd,  odnosno srpska kvislinška  vlada  Milana  Nedića.</p>
<p><sup>9</sup>&nbsp; Nikolaj Velimirović, episkop Žički.</p>
<p><sup>10</sup>&nbsp; Bogdan  Gordić,   komandant  Ibarskog  četničkog   odreda   Koste Pećanca.</p>
<p><sup>11</sup>&nbsp; Vladimir Vlada. </p>
<p><sup>12</sup> Popović.</p>
<p><sup>13</sup> Miodrag,  tada  je bio  organizator  četničkih  jedinica   na  području koje danas obuhvata predeo Kraljevo, Kruševac, Čačak.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_45.htm"><b>Prethodni dokument</b></a></TD><TD><a href="4_14_1_47.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>