<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_210.htm"><b>Prethodni dokument</b></a></TD>
<TD><a href="31_212.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">NI 
KORAKA NAZAD SA CRNOG VRHA</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="DE" style="mso-ansi-language:DE">U 
zoru 23. juna 1944. godine, posle dugog noćnog marša, gladne i umorne borce 2. 
bataljona, tek što su se počeli odmarati na visoravni Crnog vrha, neposredno 
pored brigadnog saniteta, uznemirili su rafali neprijateljskih mitraljeza.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Brzo sam ustao i sa drugovima iz štaba krenuo u pravcu neprijatelja. 
Pretpostavljajući da je neprijatelj blizu, trubicom sam dao znak za pokret 
bataljona u pravcu odakle smo čuli pucnjavu. Iako umorni i gladni, borci su se 
veoma brzo svrstavali u četne kolone i krenuli prema neprijatelju. </span><span lang="EN-GB">Brzo 
smo prihvatili borbu. I ostali bataljoni brigade, koji su bili napadnuti, odmah 
su intervenisali svaki na svom pravcu.</span></p>
<p class="MsoNormal" style="line-height:91%"><span lang="EN-GB">Razvila se žestoka 
borba na frontu, u kojoj je učestvovala cela naša brigada. Kako je vreme 
odmicalo, borba se sve više rasplamsavala. Mitraljeska zrna kidala su grane sa 
drveća, brazdala zemlju ispred nas, ali uprkos tome otpor naših boraca je 
postajao sve čvršći. Neprijatelj nije uspevao da nas zbaci sa Crnog vrha, 
iako je bio mnogo nadmoćniji i u snagama i u naoružanju.</span></p>
<p class="MsoNormal" style="line-height:91%"><span lang="EN-GB">Nakon nekoliko 
sati stabilno držanog položaja dobili smo zadatak da izvučemo bataljon iz 
brbe i posednemo greben Crnog vrha. Desno i levo od 2. bataljona, u istoj 
liniji, na položaje za odbranu određeni su 4, 5. i 6. bataljon; 1. i 3. 
bataljon su se izvlačili iz borbe sa ostalim brigadnim delovima. Komandovanje 
nad sva četiri bataljona objedinjavao je Nikola Pećanac, zamenik komandanta 
brigade. Odmah posle ovog naređenja počeli smo postepeno da izvlačimo 
jedinice bataljona iz borbe i krenuli na zadatak.</span></p>
<p class="MsoNormal"><span lang="EN-GB">Položaje na grebenu Crnog vrha zaposeli 
smo pre no što je neprijatelj uspeo da probije našu raniju odbranu. Do početka 
neprijateljskog juriša koji je ubrzo usledio, uspeli smo zaposesti položaje na 
samoj ivici grebena gde je bilo dosta drveća pogodnog za zaklone. Ispred naših 
položaja brisani prostor pružao je veoma dobre uslove za dejstvo pešadijskog 
naoružanja. Želeli smo da iskoristimo celokupno naoružanje sa odbijanje 
neprijateljskog juriša i zato smo sve čete rasporedili u liniju — na prve 
položaje. I sve komande jedinica bile su među borcima u prvoj liniji, što je 
uticalo na moral boraca kao i na shvatanje ozbiljnosti situacije u kojoj smo se 
našli.</span></p>
<p class="MsoNormal"><span lang="EN-GB">Prokontrolisali smo sve puškomitraljeze 
i vršili poravnanje municije, tako da su borci imali dovoljno municije za 
odbijanje prvog napada. </span><span lang="DE" style="mso-ansi-language:DE">Rezervu 
u bataljonu nismo imali. Ukoliko neprijatelj pokuša manevar, desno ili levo, 
mislili smo da intervenišemo ne rezervom nego rokadom po frontu i bočnom 
vatrom. Ocenili smo da je važnije da celokupno naoružanje učestvuje u 
odbijanju napada nego da se izdvaja rezerva.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijatelj je 
ubrzo jakim snagama, otpočeo sa podilaženjem našim položajima, uz podršku 
vatre. Međutim, minobacačke i artiljerijske granate sigurno zbog toga što smo 
se dobro maskirali prebacivale su naše položaje, što je veoma pozitivno 
uticalo na držanje naših boraca. Na prvi neprijateljski napad naši borci su 
odgovorili preciznom i gustom vatrom sa bliskog odstojanja. Napad je bio odbijen 
uz osetne gubitke neprijatelja. To je još više učvrstilo uverenje kod naših 
boraca da mogu održati položaje i bez većih gubitaka.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Poslali smo 
izveštaj zameniku komandanta brigade Nikoli Pećancu po odbijanju napada, u 
kome smo posebno istakli da nećemo odstupiti ni korak nazad bez obzira na jačinu 
snaga kojima neprijatelj napada. Drug Pećanac se pohvalno izrazio o otporu koji 
pružamo i naredio da čvrsto držimo položaje, šaljuči nam po kuririma nešto 
municije. Popuna municijom veoma je snažno delovala na raspoloženje boraca. 
Podelili smo je borcima koji su se pripremali za ponovno odbijanje 
neprijateljskog napada, Borci su u ovoj situaciji više voleli municiju nego 
hranu, iako su bili gladni, a do nje se veoma teško dolazilo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ne uspevši u 
prvom napadu, neprijatelj je vršio rokadu snaga i pripremao se za sledeći 
napad. I ovaj napad je započeo jakom minobacačkom vatrom koja je i ovoga puta 
prebacivala naše položaje. Pokušaj Nemaca da probiju našu odbranu nije 
uspeo. Sve do kasno u noć neprijatelj je u 7—8 navrata pokušao da osvoji 
Crni vrh, ali mu to nije uspelo zahvaljujući izvanrednoj borbenosti i moralu naših 
boraca.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ne raspolažem 
podacima o rezultatima ove borbe. Međutim, u brigadnom dnevniku je zapisano da 
je pred frontom brigade toga dana ubijeno oko 340 i ranjeno oko 450 
neprijateljskih vojnika, dok je brigada imala 29 mrtvih i 40 ranjenih. Naša 
brigada je retko kad imala ovakve gubitke u toku rata, što govori da je odbrana 
naših snaga na Crnom vrhu bila od posebnog značaja. Našim borcima ona će 
ostati u dubokom sećanju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pred noć 
dobili smo naređenje da se povučemo i da krenemo za glavninom naših snaga.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Đuran KOVAČEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_210.htm"><b>Prethodni dokument</b></a></TD>
<TD><a href="31_212.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

