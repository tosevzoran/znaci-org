<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_93.htm"><b>Prethodni dokument</b></a></TD>
<TD><a href="27_95.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote20" align="center" style="margin-top:0mm;margin-right:0mm;
margin-bottom:0mm;margin-left:104.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark89"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5NotItalic">MILJEVIN</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5NotItalic">A</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:37.0pt;font-family:&quot;Times New Roman&quot;;mso-fareast-language:
SR-CYR" class="Headerorfooter">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Posle proboja na Sutjesci, probijajući se preko 
Zelengore, Beogradski bataljon je izbio kao prethodnica na mesto odakle se lepo 
videlo selo Miljevina i deo puta Foča— Jeleč—Kalinovik.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Od početka pete 
ofanzive uglavnom smo se kretali nenaseljenim terenima. Na nekadašnja, inače 
retka, naselja upozoravali su nas porušeni zidovi spaljenih seoskih kuća, 
obrasli u korov. A sada, prvi put posle dvadesetak dana, pred nama se ukazalo 
selo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Radost je, međutim, 
bila kratkotrajna. Na putu u dolini ispod nas, koji je vijugao pored rečice 
Bistrice, ugledasmo nemačku motorizaciju — tenkove i kamione. Osećali smo se 
umorni i iscrpeni od prethodnih borbi i napornog marša. Uz to je kiša padala 
gotovo ceo dan. Zastali smo i zaposeli kose.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U prvi sumrak 11. juna 
1943. dobili smo naređenje da sa 2. crnogorskim bataljonom izvršimo noću 
napad na nemačke jedinice i pokušamo da se prebacimo preko puta. Noć je bila 
mračna, a teren ka drumu kamenit i težak. Kolona se počela polako spuštati, 
jedva održavajući vezu. Među Nemcima je vladala tišina. Povremeno bi samo 
blesnuo poneki far ili zasvetlucala baterijska lampa. U noći je to bio i jedini 
signal koji nam je obeležavao pravac kretanja i služio kao orijentacija. Uz 
veliki napor spustili smo se do blizu same Bistrice i zaposednutog puta.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Najedanput, kao po 
komandi, iz tenkova je započela jaka mitraljeska vatra. Brzo smo polegali po 
mokroj zemlji, natopljenoj kišom. Pretpostavili smo da Nemci pucaju samo iz 
opreznosti, jer su znali da se neke naše jedinice, posle proboja na Sutjesci, 
kreću ka komunikaciji Foča — </span><span lang="SR-CYR" style="font-size:12.5pt;font-family:&quot;Times New Roman&quot;;mso-fareast-language:
SR-CYR;font-weight:normal" class="Bodytext6Italic">Miljevina </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Jeleč — Kalinovik — Ulog.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dugo su iznad naših 
glava preletali čitavi rojevi svetlećih metaka. Mogli smo da ih pratimo od 
izlaska iz cevi do prelaska preko nas. Posmatrali smo kako paraju vazduh i za 
sobom ostavljaju dugačak svetli trag. Pojedini borci, savladani umorom, ubrzo 
su zaspali. Nije im smetala ni hladna i vlažna zemlja, ni barice koje su ostale 
posle kiše, ni rafali iz nemačkih topova.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Levo od nas počela je 
borba. Krajišnici su pokušavali proboj. Nama je, međutim, ubrzo naređeno da 
se povučemo. Ostati na ovako čistom prostoru bilo je krajnje rizično i 
opasno. Probudili smo drugove koji su zaspali i krenuli u koloni po jedan. Išli 
smo sporo, ali smo u svitanje već bili prilično udaljeni, tako da nas više 
nisu mogli primetiti.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bili smo dosta daleko 
od mesta gde treba da izvršimo proboj. Zamenik komandanta 1. proleterske Miloje 
Milojević i komandant 2. crnogorskog bataljona Božo Božović dvogledima 
osmatraju put i prostor oko njega. Na naše iznenađenje, nemačke motorizacije 
je nestalo, kao da je nikada tu nije ni bilo. Samo je na jednom mestu pored puta 
gorela velika vatra. To su Nemci pri odlasku nešto zapalili. Sigurno su 
verovali da je glavni pravac proboja naših jedinica na drugoj strani, pa su 
krenuli da tamo svojim snagama pruže pomoć. Na takvu njihovu odluku verovatno 
je uticao napad Krajišnika na deo puta Jeleč— Kalinovik.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ponovo je izdato naređenje 
da što brže pređemo put i zaposednemo kose na drugoj strani. Borci kao da su 
dobili novu snagu, zaboravili su na umor i iscrpenost. Krenuli smo odmah. Deo čistog 
prostora od jednog kilometra, koji nas je razdvajao od puta, gotovo smo pretrčali...</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pored rečice je goreo 
veliki drveni magacin s mitraljeskom municijom. Iz plamena se čulo pucketanje. 
Nešto dalje, na jednoj livadi, ležalo je preko stotinu novih bicikala. Kraj 
njih — rančevi i nemački šinjeli. Sve je to ostavila neka biciklistička 
jedinica... Oko zapaljenog magacina borci su skupljali rasturenu municiju, kada 
su iznenada oko nas počele da se rasprskavaju granate. Nismo ni slutili da je 
nedaleko, u jednoj šumici, bilo zamaskirano nemačko protivkolsko odeljenje, 
koje nas je osmatralo i počelo da tuče. Brzo smo se sjurili u obližnji potok, 
koji je bio dobar zaklon. Odatle smo se, jedan po jedan, na većem odstojanju, 
prebacivali na drugu stranu reke, preko improvizovanog mostića koji su Nemci 
sagradili. Na svakog borca kada je pretrčavao mostić otvarali su direktnu 
vatru iz protivtenkovskih topova. Pretrčavajući na drugu stranu video sam 
jednog druga koga je granata </span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;mso-fareast-language:
SR-CYR" class="Heading22Spacing3pt40">pogodila</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> u glavu; pao je raširenih ruku, bez glave, nasred 
puta.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Desno od nas borci 
crnogorskog bataljona gazili su reku i prebacivali se. Nemci ih nisu primetili.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pošto smo prešli put 
i prikupili se u jednom zaklonu na drugoj obali, bataljon je krenuo da zaposedne 
kose. Komesar bataljona Vojin Lukić zaustavio me je i naredio da sa još dva 
druga odem u prvi zaselak Miljevine i nabavim nešto hrane, kao i nekoliko flaša 
s petrolejom, pomoću koga je trebalo zapaliti jedan most na putu. Dok su borci 
zaposedali kose, nas trojica smo žurili u pravcu najbližeg zaseoka.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Miljevina je 
partizansko selo. Jedno vreme u njoj je bila stacionirana i naša bolnica i neke 
radionice. Veći broj ljudi iz Miljevine je u našim jedinicama. U selu je radio 
i narodnooslobodilački odbor, jer je ovo područje duže vreme bilo u sastavu 
slobodne teritorije.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U zaseoku je vladala tišina. 
Pretpostavili smo da su kuće napuštene i da nikoga nećemo naći. Ipak, 
zakucali smo na jedna vrata. Pojavio se starac sede kose, od oko osamdeset 
godina. Pogledao nas je malo začuđeno:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Deco, zar vas još 
ima živih?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Odmah nam je bilo jasno 
da je i do njega doprla neneprijateljeva propaganda kako su partizanske jedinice 
potpuno uništene u kanjonima Pive, Tare i Sutjeske. Pustio nas je unutra. Bili 
smo kaljavi, neobrijani i iscrpeni. U kući smo našli dve žene i nekoliko 
dece.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Objasnili smo zbog čega 
smo došli, da je naša jedinica prešla put, da se nalazi iznad sela i da je 
borcima potrebna hrana. Rekao nam je da u selu ima malo naroda, ali da će on 
pripremiti sve što se bude moglo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Moje će vam snahe 
to doneti! — dodao je.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dao nam je i dve flaše 
s petrolejom.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na goloj, vlažnoj kosi 
ležali su borci našeg bataljona, priljubljeni uz mladu zelenu travu. Nemačka 
avijacija, koja nas je pratila od početka pete ofanzije, počela je rano da 
bombarduje Zelengoru. Nemci su znali da su se naše jedinice probile preko 
Sutjeske i da neke od njih nadiru ovim pravcem. Bombarderi su nas nadletali u 
grupama i bacali tovare bombi. Sva planina bila je u dimu i plamenu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nemci, međutim, nisu 
znali da je preko dve stotine boraca našeg i crnogorskog bataljona već prešlo 
put i zauzelo položaje na drugoj strani. Računali su da ove kose još drže 
njihove snage.</span></p>
<p class="Bodytext3Italic" style="margin-top:0mm;margin-right:1.0pt;margin-bottom:
0mm;margin-left:1.0pt;margin-bottom:.0001pt;text-align:justify;text-indent:
26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR;
font-weight:normal" class="Heading1">Bombardovanje naših jedinica koje su 
nadirale kroz Zelengoru trajalo je skoro čitavog dana.</span><span lang="SR-CYR" style="font-size:10.5pt;font-family:&quot;Times New Roman&quot;;mso-fareast-language:
SR-CYR" class="Heading2"> Znali</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR;font-weight:
normal" class="Heading1"> smo da će</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading1"> 
</span><span lang="SR-CYR" style="font-size:10.5pt;font-family:&quot;Times New Roman&quot;;
mso-fareast-language:SR-CYR;font-weight:normal" class="Footnote">nam ti napadi 
naneti velike gubitke. Ujedno smo osećali koliko je krupan i značajan zadatak 
koji je dat nama i Crnogorcima. S položaja koje smo zaposeli bili smo dužni da 
u toku noći obezbedimo prebacivanje naših jedinica, komore i ranjenika. Činili 
smo sve što možemo da nas nemački avioni ne otkriju. Ujedno smo bili spremni 
da ove položaje po svaku cenu branimo i održimo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sa položaja čete, u 
kojoj sam bio komesar, lepo se video put i most koji je trebalo zapaliti i time 
sprečiti eventualne pokrete nemačkih motorizovanih snaga. Most je bio drven, 
nov. Na suprotnoj strani, u proređenoj bukovoj šumi nismo primećivali Nemce.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Jedan borac je dobio 
zadatak da izvrši paljenje. Sa flašom petroleja pretrčao je preko brisanog 
prostora do mosta. Ubrzo smo videli plamen i dim. Borac je trčao natrag. Ali 
tada se, sa brežuljka udaljenog oko dve stotine metara, začuo dugačak 
mitraljeski rafal. Nemci su bili u blizini, kontrolisali su prostor oko mosta. 
Drug se vratio lakše ranjen. Posle nekoliko minuta na mostu je nestalo dima i 
plamena. Paljenje ovoga puta nije uspelo. A to se po svaku cenu moralo izvršiti. 
Jer — šta će biti ako se Nemci vrate s motorizacijom i ponovo zaposednu ovaj 
deo puta?!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Zatražen je 
dobrovoljac. Svi smo znali da most štiti nemački mitraljez i da će svako ko 
pokuša paljenje biti izložen njegovim rafalima. Nastao je tajac. Svako je 
gledao ispred sebe.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Javio se Mladen,</span><a style="mso-footnote-id:ftn1" href="#_ftn1" name="_ftnref1" title><sup><span style="mso-special-character: footnote; mso-fareast-language: SR-CYR" lang="SR-CYR">[1]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
bataljonski zastavnik, koji se tada zatekao u našoj četi. Bio je radnik, 
omladinac, poznat po svojoj hrabrosti. Zato mu je i povereno nošenje 
bataljonske zastave. Ali nosioce zastava za ovakve zadatke nije trebalo 
upotrebljavati.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Gledao sam Mladena kojl 
je već pružao zastavu Maretu,</span><a style="mso-footnote-id:ftn2" href="#_ftn2" name="_ftnref2" title><sup><span style="mso-special-character: footnote; mso-fareast-language: SR-CYR" lang="SR-CYR">[2]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
isto tako neobično hrabrom borcu. Gledao sam i komandanta bataljona. Ćuteći 
— i on je gledao u mene. Na kr</span><span lang="SR-CYR" style="font-size:10.0pt;font-family:&quot;Times New Roman&quot;;mso-fareast-language:
SR-CYR" class="Footnote6">aju je</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> slegao ramenima. Po izrazu lica video sam da se 
slaže.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Mladen je predao 
zastavu. Uzeo je flašu s petrolejom i počeo da se privlači do mesta odakle će 
najbrže pritrčati mostu. Sa strahom smo pratili svaki njegov pokret. Dva naša 
puškomitraljeza bila su spremna da ospu vatru na nemački mitraljez u času kad 
Mladen bude prilazio mostu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Mladen je pretrčavao 
brisani prostor. Nemci su ispalili nekoliko rafala, ali ga ni jedan metak nije 
pogodio. Radosni, posmatrali smo Mladena kako se, skinuvši šinjel, popeo na 
most ea njegove donje strane, izabrao pogodno mesto i na drvenu konstrukciju 
sasuo petrolej i zapalio ga. Izbili su veliki dim i plamen. Most je goreo, 
plamen je bivao sve .jači i veći. Sada smo bili sigurni da se više neće 
ugasiti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ispod mosta Mladen se 
okrenuo k nama, podigao šinjel uvis i pokazao na rupe od metaka.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dovikivali smo mu da se 
ne vraća dok se ne spusti sumrak...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U toku cele noći, gazeći 
preko Bistrice, nesmetano su prolazili naši borci, ranjenici i komora. Saznali 
smo da je samo jedna nemačka motorizovana jedinica pokušala pokret prema 
Miljevini, ali je naišla na borce 2. proleterske, koji su obezbeđivali prostor 
deeno od nas, između Miljevine i Broda. Tenk na čelu kolone bio je uništen, a 
ostali su bili primorani da se vrate natrag.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ujutru je na čitavom 
ovom prostoru bilo mirno. Na putu i po livadama raspoznavali su se samo tragovi 
naših jedinica koje su u toku noći prošle. Za tim tragovima krenuli smo i mi.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Footnote3">Milorad 
MITROVIĆ RADE</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" align="left" style="margin-left:20.0pt;text-align:left;
line-height:9.0pt;mso-line-height-rule:exactly;tab-stops:27.2pt;background:
transparent"><a style="mso-footnote-id:ftn1" href="#_ftnref1" name="_ftn1" title><span class="Bodytext"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[1]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext"> Младен Митровић</span></p>
  </div>
  <div style="mso-element:footnote" id="ftn2">
    <p class="Footnote1" align="left" style="margin-left:21.0pt;text-align:left;
line-height:9.0pt;mso-line-height-rule:exactly;tab-stops:28.3pt;background:
transparent"><a style="mso-footnote-id:ftn2" href="#_ftnref2" name="_ftn2" title><span class="Bodytext"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[2]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext"> Маре Василић</span></p>
    <p class="Footnote1" style="text-indent: 21.0pt; line-height: 100%; mso-line-height-rule: exactly; background-repeat: repeat; background-attachment: scroll; margin-right: 2.0pt; background-position: transparent"><span class="Bodytext4"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[2]</span></sup><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> У групи ученика која је 
    почетком</span></span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
    марта<span class="Bodytext4"> ступила у 1.</span> бата- <span class="Bodytext5">љон</span><span class="Bodytext4"> 
    1. пролетерске Фрмгаде били су:</span><span class="Bodytext6"> 
    шз</span><span class="Bodytext4"> шеријјатске 
    гимназије, сем </span><span class="Bodytext5">мене,</span><span class="Bodytext4"> 
    Асим Перван, Хајро Мехинагић, сада официр 
    ЈНД, и Хасим </span><span class="Bodytext5">Викало,</span><span class="Bodytext4"> 
    погинуо у мају 1942. на Син&gt;ајевини; из 
    средаве техничке школе: Хасан 
    Идризбеговић, умро послије рата, Наил 
    Лагић,</span><span class="Bodytext5"> по- </span><span class="Bodytext4">гинуо 
    1943, Салих Османбеговић и Омер Пезо, сада 
    официри ЈНА, </span>Мухарем<span class="Bodytext4"> 
    Хајдархоџић, погинуо у</span> борбама<span class="Bodytext4"> 
    за ослобођење Јајца 1942. шдине; из 
    учитељске школе: Неџиб Татаревић, »садоа</span><span class="Bodytext5"> 
    пот- </span><span class="Bodytext4">лредседник општине 
    у Бијељини, и Дервиш Сушић, књижевник.</span></span></p>
  </div>
</div>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_93.htm"><b>Prethodni dokument</b></a></TD>
<TD><a href="27_95.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
