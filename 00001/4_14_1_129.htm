<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_128.htm"><b>Prethodni dokument</b></a></TD><TD><a href="4_14_1_130.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 129</strong></p>
<p align="center"><strong>IZVEŠTAJ KOMANDANTA ČETNIČKOG PUKA &#187;KRALJA PETRA II&#171; OD 28. JULA
 1942. KOMANDANTU DINARSKE ČETNIČKE DIVIZIJE O NAPADU NA PARTIZANSKE SNAGE NA PODRUČJU GRAČACA<sup>1</sup></strong></p>
<p align="center">ŠTAB ČETNIČKOG PUKA &#187;KRALJA PETRA II &#171; </p>
<p align="center">Pov. Br. 35 28 jula 1942 god.</p>
<p align="center">Izveštaj o operacijama.</p>
<p align="center">KOMANDANTU ČETNIČKE DINARSKE DIVIZIJE</p>
<p>Prema utvrđenom programu, shodno datim naređenjima od strane
 Italijanske komande, krenuli smo u akciju 17 jula o.g. u 0630 časova iz
 Otrića sa 210 potpuno naoružanih boraca.<sup>2</sup> Prema datom naređenju
 ostavili smo stalnu stražu u jačini od 35 ljudi, radi obezbeđenja
 Otrića sa strane &#187;Ljubine Poljane&#171;. Posle zauzimanja kote &#187;Veliki Ljut&#171;
 južno od &#187;Viojle&#171; (k. 875) krenule su naše patrole u jačini 30 ljudi
 prema &#187;Vršku&#171; (k. 725). Prvi pokušaj odbijen je žestokom vatrom utvrđenih
 partizana na pomenutoj koti, a naročito bočnom vatrom sa &#187;Kurozeba&#171; (k.
 786).<sup>3</sup> Tučene jakom vatrom naše patrole su se povlačile na prvobitni
 položaj, te tom prilikom poginuo je jedan naš borac (Dane Novaković).
 Druga trojica su lakše povređeni. Ranjeno je više partizana. Posle ovog
 prvog pokušaja Italijanski oficir potporučnik Puizina dodeljen ovom
 puku za vezu insistirao je naročito da napad bude odmah ponovljen.
 Komandant Mirko Marić odbio je da izvrši napad, pre nego pomenute kote
 budu tučene jakom artiljerijskom vatrom. Radio veza bila je vrlo slaba,
 tako da se nije moglo da komanduje artiljerijom, čija su mnoga zrna
 bila uzalud bačena, tako da do mraka toga dana, nije moglo biti ni
 govora o&nbsp; ponovljenom napadu. Zanoćilo se na položaju. Sutra dan posle
 žestoke artiljeriske vatre kao i vatre iz bacača krenule su naše
 patrole ovaj put ne prema vršku kote 725, već prema dominirajućoj koti
 &#187;Kurozeb&#171; (768). Sat kasnije pala je kota Kurozeb, a sa padom iste i
 &#187;Vršak&#171;. Po zauzeću pomenutih kota naše patrole prokrstarile su ceo
 teren, zapalivši štab partizana u Cerovom dolu i druge partizanske kuće
 u Mrkićima, Kukićima i Paripovcu. Nedaleko od mesta gde im se nalazio
 štab, pronađen je u kukuruzu radio aparat marke Philips sa jednim
 akumulatorom. Osim ovoga zaplenjeno je iz štaba i pomenutih kuća manje
 količine kukuruza, pasulja, žita, vune i nešto seljačke robe. Što je
 sve upućeno po spisku štabu u Otrić. Posle kratkog odmora, naši odredi
 krenuli su u pravcu &#187;Lipaća&#171; gde se i zanoćilo. Sutra dan po kišovitom
 vremenu, krenuli smo u pravcu Turovca, gde smo se sastali sa
 komandantom četničkog puka &#187;Petra Mrkonjića&#171;, vojvodom Đujićem. Posle
 kratkog dogovora i dobivenih instrukcija od Italijanskih komandanata
 krenuli smo u pravcu Duboki Dol &#187;Vučjak&#171; gde se je ručalo kod
 Smiljanića bunara. U 15,00 časova stigli smo u Malovan, gde smo
 očekujući nova naređenja i zanoćili&#171; Ujutro sledećeg dana krenuli smo u
 pravcu Gola Mila (k. 985) zatim Ljut, Mila voda (1187) i izbili na Crni
 vrh. Prema novom naređenju Italijanskog komandanta, vratili smo se sa
 Crnog vrha u Jakšiće gde smo trebali da osiguramo i onemogućimo prolaz
 partizana iz Glogova. Opet smo dugo čekali na nova naređenja. Komandant
 se nervira ovakvim sporim radom i stalnim čekanjem naređenja pa je hteo
 da ide okupirati Veliku Popinu i&nbsp; Ljubovo. Italijanski komandant ne odobrava, već traži putem
 radia odobrenje od svojih pretpostavljenih. Isto stiže tek oko 18,00 časova s tim da se odobrava odlazak u Popinu odnosno
 Ljubovo, pod uslovom da se mora vratiti sa celokupnim ljudstvom još
 iste večeri. Kako je predlog bio neizvodljiv radi kratkog vremena to je
 komandant odbio odlazak u Popinu i Ljubovo. Zanoćili smo na položaju u
 Jakšićima. Sledećeg dana krenuli smo prema Borju zatim k. 1144. Odatle
 na kotu 1132 gde smo zauzeli položaj. Uskoro počinje jak otpor
 partizana koji su utvrđeni na Liscu (k. 1336). Napad na Lisac vršili
 smo skupno t.j. Italijanski vojnici bili su na levom a mi na desnom
 krilu. U toku ogorčene borbe koja je trajala više od 3 časa naši i
 Italijanski odredi izbijaju na vrh Lisca, čisteći bombama poslednje
 ostatke partizana, koji se u neredu povlače. U ovom sukobu imali smo
 jednog teže ranjenog. Partizani su imali četiri mrtva preko dvadeset
 ranjenih<sup>4</sup> i zarobljen je jedan partizan, koji je posle saslušanja
 ubijen na mestu, zbog nemogućnosti da bude čuvan, odnosno sproveden,
 jer su svi borci bili zauzeti borbom. U ovom sukobu zarobljeno je pet
 pušaka partizanskih. Zanoćili smo na novo osvojenim položajima.</p>
<p>Sutra dan (22-og) rano u jutro krenuli smo prema Sedlu (k. 1210). U
 nepristupačnom terenu bili su partizani jako utvrđeni, te smo bili
 prinuđeni da se povučemo i zauzmemo nove položaje na susednoj koti.
 Borba je nastavljena u toku celoga dana sa nepromenljivim rezultatom.
 Na položaju se i zanoćilo. Sutra dan borba je otpočela žestokom
 mitraljeskom vatrom od strane partizana, smeštenih u jakim prirodnim
 utvrđenjima. Posle prve vatre nastaje zatišje, da se odmah zatim počne
 sa napadom sa naše strane. Posle višečasovne zajedničke borbe slomljen
 je otpor neprijatelja koji se je u rasulu bez ikakvog reda naglo
 povlačio. U toku ove borbe gubitci na našoj strani su sledeći: tri teže
 ranjena od kojih su dvojica u toku noći po prenosu u bolnicu umrli i
 tri lakše ranjena. Na strani Itali-jana bili su tri mrtva od kojih
 jedan oficir i dvadeset i devet teže i lakše ranjenih. Na strani
 partizana poginulo je 26 ljudi na čije smo leševe naišli na mestu
 borbe, a ranjenih oko 60 prema izjavi jednog živog zarobljenog
 partizana, koji je bio teško ranjen.<sup>5</sup> Ovaj je saslušan i izjavio je
 sledeće:</p>
<p>Da se zove Vlahov Lino, rodom iz Šepurina kraj Šibenika, da je u
 redove partizana stupio pre 6 meseci, i snjima se od tada ćelo vreme
 borio. Da je na položaju Sedla juče bilo ljudi u jačini jednog
 bataljona (250) da su bili naoružani jednim teškim Italijanskim
 mitraljezom i svaka desetina jednim puškomitraljezom. Karakteristična
 je napomena da je tog jutra došlo do rascepa među partizanima iz
 razloga što je Srpski deo partizana otkazao učešće u borbi,<sup>6</sup> motivišući ovo povlačenjem na
 novi položaj. Ranjenik je završio svoju izjavu rečima: &#187;izdadoše nas
 Srbi&#171;. Molio je da ne bude streljan, jer nije mogao niti smeo da
 odstupi pošto bi od svojih bio streljan. Izjavio je takođe da je
 komandant ovog bataljona bio Stevo Perić,<sup>7</sup> rodom iz okoline Skradina.
 Iza saslušanja pošto je bio teško ranjen, a nije bilo mogućnosti za
 transportovanje ubijen je na mestu.</p>
<p>Sa Sedla smo se krenuli u pravcu Dabašnice, pošto smo prethodno
 zapalili jednu veliku praznu drvenu baraku, koja je verovatno bila
 namenjena za sanitetske svrhe. Bila je dugačka preko stotinu metara.
 Zatim preko Paleža, Plećaša, Radakovića izbili na Bruvno. U Bruvnu
 nije bilo niti jedne porodice, a većim delom kuće su bile porušene od
 bombardovanja, neke spaljene. Za vreme odmora pred crkvom, koja je
 takođe bila u veoma jadnom stanju, sa obližnje kote začula se brza
 puščana paljba, koja je bila uperena protiv nadolazeće Italijanske
 vojske i mnogobrojnih četnika, četničkih pukova &#187;Petra Mrkonjića&#171; i
 &#187;Kralja Petra II&#171;. Na ovaj napad odgovoreno je efikasnom mitraljeskom
 vatrom i napadači ućutkani. Posle tročasnog odmora naši odredi krenuli
 su u pravcu Gračaca, gde su posle defilea glavnim ulicama i prenoćili.
 Sutra dan prvim prevoznim srestvom borci su vraćeni u Otrić, gde je
 istoga dana posle podne oko 17,00 časova izvršena sahrana dvojice
 poginulih četnika i to: aktivnog pešadijskog podnarednika Sime Lukića i
 borca Tome Krlića. Pogreb je izvršen sa svima vojničkim počastima.
 Pogrebu su prisustvovali i oba komandanta četničkih pukova &#187;Petra
 Mrkonjića&#171; i &#187;Kralja Petra II&#171; koji su se sa poginulim borcima vrlo
 prikladnim govorom oprostili. Ispred boraca sa poginulim se je oprostio
 borac Iso Lukić, koji je vrlo lepim recima prikazao junaštvo poginulih
 i njihove žrtve za opštu stvar.</p>
<p>S molbom na nadležnost.&#8212;</p>
<p align="center">KOMANDANT VOJVODA:</p>
<p align="center">M. P. </p>
<p align="center"><strong>Mirko Marić, s.r.</strong></p>
<br>
<b class=medtxt><p><sup>1</sup> Prepis originala (pisan na mašini, latinicom) u Arhivu VII,. Ča, k. 159, reg. br. 16/2 (H-X-21).</p>
<p><sup>2</sup> Radi se o četničko-italijanskom napadu na jedinice
 Sjeverno-dalmatinskog i 3. ličkog NOPO u severnoj Dalmaciji i južnoj
 lici. U borbama od 16. do 24. jula neprijatelj je uspeo da potisne
 partizanske snage u rejon Srba, a zatim se povukao u Gračac. Opširnije,
 Zbornik NOR-a, tom V, knj. 5, dok. br. 109, 115, 119 i 188; knj.6, dok.
 br, 15 i 76.</p>
<p><sup>3</sup> Na tim položajima su se nalazili bataljoni &#187;Branko Vladušić&#171; i
 &#187;Bude Borjan&#171; Sjevernodalmatinskog NOPO sa zadatkom da neprijatelju
 spreče prodor u južnu Liku. O njihovim dejstvima od i7. do 24. jula,
 vidi Zbornik NOR-a, tom V, knj. 5, dok. br. 162.</p>
<p><sup>4</sup> i <sup>5</sup> Partizanski gubici na Liscu bili su 3 mrtva i 4 ranjena, a na Sedlu 10 mrtvih i 13 ranjenih (isto).</p>
<p><sup>6</sup> Ne radi se o rascepu, već o pometnji nastaloj kada je četnicima
 uspelo da, veštim manevrom, razdvoje krila bataljona &#187;Bude Borjan&#171; i
 jakim snagama udare na njegove bokove. Partizanima je, uz to, bilo
 ponestalo municije, a i komandovanje se u toj situaciji nije najbolje
 snašlo. Opširnije, Zbornik NOR-a, tom V, knj. 5, dok. br. 126.</p>
<p><sup>7</sup> On je bio operativni oficir Bataljona &#187;Bude Borjan&#171; (Zbornik NOR-a, tom V, knj. 5, dok. br. 19).</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_128.htm"><b>Prethodni dokument</b></a></TD><TD><a href="4_14_1_130.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
