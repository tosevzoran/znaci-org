<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_31.htm"><b>Prethodna strana</b></a></TD>
<TD><a href="248_33.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center"><b><span lang="SR" style="font-size:14.0pt;mso-bidi-font-size:10.0pt;mso-ansi-language:SR">SEDMAK 
I DRUGOVI<o:p>
</o:p>
</span></b></p>
<p class="MsoNormal" align="center" style="text-align:center"><b><span lang="SR" style="font-size:14.0pt;mso-bidi-font-size:10.0pt;mso-ansi-language:SR">&nbsp;<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Medju istomišljenicima, školskim drugovima i kolegama sa studija, 
izdvaja se svetli lik očevog najmilijeg i najvoljenijeg druga i doživotnog 
prijatelja – Branka Bujića. Ko je bio taj čovek, poznat u predratnim 
godinama pod pseudonimom Sedmak?<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Prema svemu što nam je poznato, njegov životopis mogao bi da posluži 
kao neka vrsta obrasca za biografiju komuniste-intelektualca u prvoj polovini 
20.veka u našoj zemlji.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Porodica Brankova – otac, majka i desetoro dece poticali su iz Kozarca 
kod Prijedora. Otac Milan bio je šumar ili nadlugar, umro je 1948, a majka 
Stana rodj. Nježić, majka desetoro dece, umrla je 1953. I pored skromnog 
porekla i socijalnog statusa, roditelji su uspeli da izškoluju svu decu na višim 
i srednjim školama. Deca su se radjala u Lušci Palanci, Miljakovcu i u 
Kozarcu, i odrastala u šumovitim predelima srednje i zapadne Bosne. Dragutin je 
bio veterinar, zarobljen u Rusiji, vratio se iz Sovjetske Rusije 1919. Savka je 
bila učiteljica i brinula se za mladju braću i sestre. Draginja, domaćica, živela 
je u Prijedoru, Milka je takodje bila učiteljica. Slavko je završio Vojnu 
akademiju, ali je radio kao blagajnik u firmi „Šipad“ – umro za vreme 
rata. Branko, maturirao u Tuzli, kasnije studirao u Zagrebu i Beču, odveden za 
Jadovno i ubijen u leto 1941. Olga, maturu završila u Tuzli, diplomirala u 
Zagrebu, profesor hemije i fizike u Beogradu posle rata. Bosiljka, isto 
tuzlanski maturant, diplomirala u Zagrebu, profesor francuskog i nemačkog u 
Beogradu. Živko, inženjer šumarstva, živeo u Sarajevu i Borivoje, geometar u 
Beogradu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Odrastao medju mnogobrojnom decom, voljen od svoje braće i sestara, 
Branko je sa dve sestre i mladjim bratom dospeo u tuzlansku gimnaziju posle 
1918, kada je njegova starija sestra Savka dobila službu kao učiteljica u 
Tuzli. Ona je pre toga pohadjala Učiteljsku školu u Sarajevu kao pitomica u 
internatu Mis Irbi. Kao najstarija sestra, Savka je povela Branka i Živka, i 
sestre Olgu i Bosu i upisala ih u tuzlansku gimnaziju gde su svi četvoro 
maturirali.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Savka se sa decom smestila u prizemlju jedne kuće na početku Bolničke 
ulice, koja je pripadala nekom Jevrejinu, gde su sami kuvali i živeli skromnim, 
sirotinjskim životom od sestrine učiteljske plate. Jedno po jedno su 
maturirali i odlazili iz Tuzle. Branko je položio maturu s mojim ocem 1921, i 
odmah pošao na studije u Zagreb, dve sestre su završile gimnaziju 1925. a brat 
Živko 1926. godine. Kada se Savka udala za Marka Ilića, mladobosanca, 
starateljstvo nad decom preuzeo je tadašnji direktor gimnazije dr. Vaso Glušac, 
takodje prijedorčanin rodom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Bujići su se družili sa sestrama i braćom Gavrić – Milanom, Kostom, 
Danom i Zorom, - sve četvoro su bili djaci tuzlanske gimnazije. Njihovom krugu 
pripadao je i moj otac, tim pre što je s Brankom bio u istom razredu. Već od 
1919. bili su opredeljeni kao pristalice starog socijaliste Mitra Trifunovića 
– Uče koji je oko sebe okupljao naprednu omladinu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Gimnaziju je Branko završio u Tuzli 1921. godine i otišao je na studije 
u Zagreb gde je proveo do 1926.godine. Posle toga odlazi na postdiplomske 
studije u Beč, a pošto ih je završio vratio se u Sarajevo. Tada se zapošljava 
kod advokata dr Živka Nježića. Posle sedam meseci biva otpušten, optužen 
kao komunista i 1929. uhapšen. Pred Sudom za zaštitu države osudjen je 
1930.godine na sedam godina robije koje je proveo u tri velike robijašnice – 
Mitrovici, Zenici i Lepoglavi, a izdržao ih je u celosti. Biva pušten 1936. 
godine, vraća se ženi Zorislavi koja ga je čekala, i 1937. radja se njihov 
sin Bojan. Zapošljava se najpre kod advokata Uroša Ivaniševića, a kasnije 
odlazi u Beograd uz pomoć Velimira Majkića i Maksimovića koji su vodili „Naše 
blagostanje“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Sa Zorislavom se Branko upoznao u Sarajevu 1927. godine u kafani 
„Napredak“, ali je već ubrzo posle toga uhapšen. Zorislava ga je čekala 
punih sedam godina posle čega su se oženili. U Beogradu je saradjivao u časopisu 
„Naša stvarnost“, pisao je zapažene članke iz političke ekonomije i tih 
nekoliko godina živeo je izmedju Sarajeva i Beograda, dok su Zorislava i Bojan 
ostali u Sarajevu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Porodica Zorislave Kovačević bila je poreklom iz Dalmacije, a njihova 
kuća u Sarajevu, u Nemanjinoj broj 6 bila je za nas uvek otvorena. Otac je kao 
i mnogi Dalmatinci bio vinar i bavio se prodajom vina, ali njega nisam upoznala. 
Njihova majka, simpatična i otmena starica govorila je s jakim dalmatinskim 
akcentom, dok su ćerke bile prave sarajke. Mladja Zorislavina sestra Nevena 
bila je udata za doktora Ljubomira Živkovića, beogradskog specijalistu za 
bolest nogu, ali ja sam je upoznala već posle razvoda.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Otac ne samo što je voleo Branka iz mladih dana i poštovao njegovu 
pamet i obrazovanost, već ga je doživeo i kao mučenika, koji je morao da 
provede sedam dugih godina na robiji. Isto toliko je poštovao i voleo njegovu 
životnu saputnicu i buduću ženu Zorislavu Kovačević koja je bila spremna da 
ga čeka tih sedam godina. Koliko je mogao pomagao im je, zajedno sa njima iščekivao 
s nestrpljenjem njegov povratak sa robije i dočekao ga je s velikom radošću. 
Kad se 1937. rodio njihov sin bojan koji je imao neku dečju manu s nogom, otac 
se interesovao za njegovo lečenje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Branka je otac sreo poslednji put u Sarajevu u aprilu 1941. posle poraza 
u aprilskom ratu, boravio je kod njih u Nemanjinoj ulici proveo mnoge sate u 
razgovoru s Brankom, o čemu nam je pričao po povratku u Tuzlu. Posle 22.juna 
1941. nastupilo je hapšenje Srba i komunista – Branka je izdao neko od komšija, 
pošto je ilegalno boravio u Sarajevu. Nije uspeo da izadje na slobodnu 
teritoriju, već je uhapšen u kući i sa ostalima upućen na put bez povratka, 
najpre u Gospić, pa u Jadovno, grobnicu mnogih Srba i komunista.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Njegovu smrt otac je teško podneo i sećao se stalno poslednjih 
trenutaka koje je proveo s njim, da bi i on sam posle nepune godine dana završio 
na Majevici, u februaru 1942.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Brankov i očev životopis obavezuju me da kažem nešto o pokretu kom su 
pripadali, i njihovom „Vjeruju“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Danas, kad je ruženje socijalizma svake vrste, a posebno komunizma, 
postalo profesionalno zanimanje velikog broja govornika i spisatelja, mnogi se 
čude kako je i zašto neko obrazovan i pametan mogao postati i biti komunista. 
Da bi se pojava postajanja komunistom mogla razumeti treba je smestiti u njen 
istorijski prostor i vreme.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Od kraja Srednjeg veka naučne istine su se probijale s mukom i uz velike 
žrtve. Od tvrdnje da je zemlja okrugla pa nadalje, svaki korak nauke osvajan je 
u sukobu sa crkvenim dogmama, da bi se posle Francuske revolucije, a naročito u 
19. veku konačno probile do jednog opšte prihvaćenog pogleda na svet.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pozitivistička nauka 19. veka i teorija evolucije gurnuli su u pozadinu, 
i potpuno ptoisnuli svaku mistiku, - mitsku, versku, ideju svega nepoznatog i 
nevidljivog pred potpunom nadmoći racionalnog i pozitivno-naučnog. Taj trend 
je zahvatio inteligenciju takoreći bez ostatka i doveo je u predvorje ateizma, 
bez obzira na politička opredeljenja. Uverenje da je posle desetina vekova 
vladavine crkve došlo vreme oslobadjanja od njenog tutorstva bilo je opšte rašireno 
medju intelektualnom omladinom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Razvoj nauke od 19. ka 20. veku, čiji je procvat i uspon doživeo moj 
otac sa svojom generacijom, uzdigao je principe nauke do vrhunskog kriterijuma, 
a potrebu za metafizičkim, religioznim i mitskim potisnuo u stranu i na neki način 
ga prepustio crkvi i religiji. Izmedju dva osnovna pogleda na svet, naučno-materijalističkog 
i crkveno religioznog, otac se kao i njegovi drugovi opredelio za naučni, što 
ga je približilo i idejama socijalne pravde, odnosno komunizma. Razume se, nisu 
se samo komunisti opredeljivali za naučno razumevanje sveta i prirode, već i 
mnogi ljudi iz redova inteligencije, koji u političkom smislu nisu bili bliski 
sa komunistima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>To nije bila pobuna protiv boga ili hrišćanske etike, već protiv 
prinude kojom je crkva nametala svoje dogme, mladim ljudima. Težnja i potreba 
čoveka za promenom sveta na bolje stara je koliko i ljudska istorija. Ovu 
potrebu nisu izmislili komunisti, ona je dovoljno stara da se može proučavati 
kroz vekove. Otkada je u vidu svoje 11. teze o Fojerbahu Marks jezgrovito i 
radikalno formulisao ovaj zahtev („Ali se radi o tome da se svet promeni“), 
komunisti su ga prihvatili kao svoj „Kredo“, a osnivanjem komunističkih 
partija to je postalo i njihovo zanimanje. Komunisti su smatrali da su pronašli 
put za otklanjanje svakog zla u društvu – čovek je nedvosmisleno dobar i 
dobronameran, sve zlo potiče od privatne svojine i društvenog poretka koji 
daje jednima moć i mogućnost zloupotrebe drugih. Treba samo ustati protiv 
podjarmljivača i eksploatatora, pa će proglašavanjem svih dobara zajedničkim, 
nestati razlozi za neprijateljstvo i zlobu medju ljudima, a samim tim i za 
ratove. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-bidi-font-size:10.0pt;
mso-ansi-language:SR;mso-bidi-font-weight:bold">Pitanje koje se postavlja kod 
svakog pojedinačnog slučaja – zašto čovek postaje komunist, jer svakako da 
se takav ne radja? Kad je reč o ocu i njegovim drugovima iz posleratne 
generacije djaka i studenata, bio je to svakako uticaj revolucionarnog talasa 
koji je zapljusnuo Evropu, posle 1918, po završetku svetskog rata. Ovim ljudima 
opredeljivanje za levo radikalno stanovište nije bilo egzistencijalne prirode 
ili klasnog porekla – pošto su većinom poticali iz relativno dobro stojećih 
porodica – već pre svega zalaganje za viši cilj socijalne pravde.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Nova karta Evrope bila je zasnovana na milionskim žrtvama prvog svetskog 
rata u kome su se „samo Belgija i Srbija branile“ – dok su svi ostali 
imali svoje ratne ciljeve i pretenzije. Pad dotadašnjih velikih carskih 
imperija – Otomanske, Austrougarske, Ruske i Nemačke – <span style="mso-spacerun:
yes">&nbsp;</span>mogućnost raskida s omraženim poretkom, stavila je novu, 
mladu generaciju pred isto pitanje: da li je i kod nas moguć raskid s prošlošću? 
Rušilačke posledice prvog svetskog rata, nevidjene i nepoznate po razmerama u 
dotadašnjoj istoriji, dovele su ne samo do razaranja postojećih sistema u 
mnogim zemljama već i do osvešćivanja naroda, do svesti da takvo stanje treba 
radikalno menjati kako takvi ratovi ne bi više bili mogući. Ogromne mase naoružanog 
naroda okrenute dotada jedne protiv drugih, u cilju fizičkog uništenja i 
istrebljenja „neprijatelja“, sada su se okrenule protiv svojih vlastodržaca 
koji su ih gurnuli u besmislenu klaonicu. Revolucionarni pokreti u evropskom 
zemljama, pre svega u Rusiji, podstakli su ogromnu energiju nezadovoljnih 
slojeva, pre svega mlade generacije. Duh izazova i nepokornosti koji je izbijao 
iz siline ruske revolucije, zapljusnuo je celu Evropu i čitav svet, što je 
privuklo veći deo omladine u evropskim zemljama, pa tako i u nas.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U svemu tome bilo je mnogo privlačnog za mladog čoveka – raskid sa 
tradicijom i običajima partijarhalnog sveta kome su dotada pripadali, okretanje 
ka budućnosti umesto tapkanja po utabanim stazama, vizija nekog budućeg sveta 
kome su težili. Setimo se reči Apostola Pavla koji je negde rekao: 
„Zaboravio sam ono što je iza mene, čeznem za onim što je ispred mene“, 
što govori o neodoljivoj potrebi čoveka za utopijom. Okrenuvši se utopiji 
budućeg zamišljenog društva, oni su stvorili za sebe viziju kojoj će ostati 
verni celog života. Suočavanje sa opasnošću, posle zabrane KPJ 1921. godine, 
takodje je doprinosilo njihovoj posvećenosti „našoj stvari“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Brutalni napad na KPJ, 1920-21, njena zabrana i fizičko uništavanje, 
kako imovine tako i ljudi, još više je podstaklo bunt i nezadovoljstvo. 
Ilegalni način rada, stalna opasnost koja vreba od policije, pretnja robijom i 
zatvorom i za najmanju sitnicu – bile su teškoće sa kojima su se nosili 
svakodnevno i istrajavali. Za vernost ideji, tj. za „našu stvar“ ništa im 
nije bilo teško, pa čak ni odlazak na robiju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Polazeći od pretpostavke da „nema poštenog bogatstva“, mnogi sinovi 
i kćeri imućnih ljudi okretali su se ka sirotinji i radničkoj klasi, kako bi 
svojim zalaganjem ispravili ono što su njihovi očevi zgrešili. Tako su se 
otac, sin osiromašenog, ali ipak bega, i majka ćerka veletrgovca – pod 
uticajem svog brata Tihomira – našli na istoj strani. Ako bi se pisala 
rodoslovnica komunističkih naraštaja, onda bi moji roditelji pripadali prvoj 
generaciji iz 1919, kada su on u tuzlanskoj a ona u šabačkoj gimnaziji 
pristupili skojevskoj omladini. Bili bi neka vrsta „starokomunista“, jer je 
nesumnjivo i medju komunistima bilo generacijskih razlika, pa su negde uoči 
1941. od najvećeg poverenja bili mladji ljudi, dok su se oni iz očeve 
generacije već smatrali starijim i prevazidjenim.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Od omladinskog kruga u tuzlanskoj gimanziji oko Uče Trifunovića koji je 
privukao najveći broj mladih ljudi sklonih idejama socijalne pravde, do svesnog 
marksiste i komuniste oca je put vodio preko bečkog i zagrebačkog univerziteta 
i svojevrsne škole političkog mišljenja koja su razvijali ljudi u Klubu 
studenata „marksista“ u Beču. Udružen brakom sa ženom iz istog idejnog 
kruga, otac je sebi stvorio idealnu situaciju, povezanu sa njegovom lekarskom 
praksom, za delovanje medju ljudima, ne samo kao lekar već i kao politički 
prosvetitelj. Iako nije bio organizovani član KP niti profesionalni 
revolucionar, već samo „čovek od poverenja KP“, otac je sa istim mladalačkim 
žarom nastavio da deluje medju ljudima i omladinom naročito posle hapšenja 
njegovih drugova 1933. godine. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U komunističkom pokretu, oko Partije, okupljali su se ljudi najrazličitijeg 
porekla. Pored zajedničkog, opšteg uverenja, ili Ideje – kako se tad 
govorilo – koja ih je povezivala, oni su pripadali raznim društvenim 
slojevima, što će reći da su i motivi bili različiti. Tokom vremena 
iskristalisaće se i obrasci tipova komunista toga doba, koji se u slobodnoj 
interpretaciji mogu klasifikovati kao: a) komunisti vizionari, b) komunisti 
doktrinari, c) komunisti funkcioneri i d) komunisti aktivisti. Komunisti 
vizionari mogli bi se nazvati i komunisti idealisti. Mislim da je otac pripadao 
tom obrascu komuniste idealiste kao i mnogi drugi iz njegove generacije. Uprkos 
vremenu i nanosu godina koje su ga sustizale, on nije gubio ništa od tog 
mladalačkog uverenja i zanosa. Zadržao je to uverenje, tu Ideju u njenom 
prvobitnom obliku i smatrao je da joj služi svim svojim životom i radom. 
Vizija se odnosila na društvo budućnosti, na socijalističko odnosno komunističko 
društvo u kom će pre svega biti ukinuta eksploatacija, društvo koje će uvažavati 
čovekove potrebe i gde će ljudi biti izjednačeni u svojim pravima i mogućnostima 
razvoja, društvo zasnovano na radu, bez eksplaotacije i bez privilegija. Ova 
vizija je podrazumevala i ukidanje svake mogućnosti za ratove, osvajanja i za 
nacionalne i klasne sukobe, jer kad se jednom odigra „poslednji, odlučni 
boj“, više neće biti potrebe za tim. To će ujedno biti kraj svake vrste 
prinude i nasilja. U ime vladavine većine, diktatura proletarijata doneće čovečanstvu 
i maksimum slobode, ona će ukinuti ratove, nasilje i svaku vrstu mržnje. U 
kontekstu ovih ideala komunizam će anulirati i razlikovanje ljudi po nacijama i 
veri jer je integralni internacionalizam jedan od njegovih temelja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ovaj „Kredo“ komunizma, prenet iz izvornog Marks-Engelsovog učenja i 
kasnije posredstvom Lenjina i ruske revolucije u naš komunistički pokret, bio 
je temelj komunističke ideologije izmedju dva rata, u njegovoj ranoj fazi, 
upravo u vreme kada su se otac i majka priključili pokretu. Vremenom će se ovo 
izvorno uverenje postepeno transformisati i ustupaće mesto komunističkom 
antifašizmu, kako vreme bude proticalo i opasnost od Hitlera rasla, pa će 
omladina moje generacije biti više angažovana u smislu antifašizma, nego u 
duhu izvornog komunizma.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U vreme mog detinjstva, kad još nismo znali šta je fašizam ni šta je 
staljinizam, neprijatelj broj jedan za tadašnji režim bio je komunizam. „Za 
sve su krivi komunisti! Oni su ti bezbožnici i sluge sotone, koji hule na boga, 
na kralja, na red i poredak. Oni svojim bunama stvaraju haos, oni vapiju za našom 
krvi. Njima je potrebna klanica i lomača – zato njih na lomaču“, bilo je 
zvanično mišljenje. Prosto rečeno komunisti su bili narečeni neprijatelji 
zato što su navodno protiv boga, protiv privatne svojine, protiv svakog reda i 
običaja. Sa njima se nije polemisalo, niti su se razmatrali njihovi pogledi, 
njihova delatnost i postojanje bilo je zabranjeno, stavljeni van zakona, oni su 
bili neka vrsta nevidljive opasnosti koja postoji tu negde, medju nama, ali se 
nije tačno znalo ko je zapravo komunista. Osim ljudi javno osudjenih na robije 
zbog tzv. zabranjene delatnosti, ostali su bili anonimni, prisutni kao opasnost 
i neprijatelji svake svetinje, crkve, svojine, braka, porodice i slično. Otac 
ni po čemu nije odgovarao ovoj slici „neprijatelja“ kakva je bila u 
opticaju medju uglavnom neobaveštenom gradjanstvu. Živeo je u zakonitom braku, 
imao porodicu, radio je u državnoj službi, družio se sa ljudima iz raznih društvenih 
slojeva – jedino nije išao ni u džamiju ni u crkvu. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Većina ljudi sa kojima je otac dolazio u dodir nije imala ni bledu 
predstavu da bi taj dečji lekar koji danonoćno leči sitnu decu, mogao biti 
prononsirani „neprijatelj države i poretka“. Samo ljudi iz najbliže 
okoline, rodjaci i prijatelji, kao i neki progresivni omladinci, studenti i 
djaci, znali su mada dosta neodredjeno a razume se i policijski establišment 
zadužen za red i poredak. U vreme mog detinjstva, reči „socijalizam“ i 
„komunizam“, za pristalice ovih ideja, bile su uzvišene i pune nekog svetog 
sadržaja, reči koje su označavale ideju i pokret za koji se vredi boriti i žrtvovati, 
„ako treba i sam život“. U njima je pored privlačnosti za sve „ponižene 
i uvredjene“ bio sadržan čar novog, nepoznatog i zato dobrog i pravednog, što 
još doduše nigde nije bilo postignuto, ali naporima i stalnim zalaganjem, biće 
jednom ostvareno.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pristalice tih ideja iako prožeti velikom snagom uverenja i spremnošću 
na žrtvu, po pravilu su bili ljudi koji su se odlikovali mnogim dobrim ljudskim 
osobinama, a mnogi su bili od onih koji „ni mrava ne bi zgazili“. Kako i na 
koji način su mislili da prokrče put socijalizmu i komunizmu, kroz kakve žrtve 
i kakve obračune, s kim i na kojoj osnovi, to mnogima nije bilo jasno. Sve je 
bilo smešteno u daleku budućnost.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Previranja u Kominterni i KPJ dopirala su do nas, pa i do oca koji nije 
bio član KPJ, ali je učestvovao u svim njenim dogadjanjima. Sećam se, da je u 
vreme procesa i sudjenja u Moskvi otac dobio, istina sa zakašnjenjem, neke brošure 
iz Pariza, gde su na stranim jezicima objavljeni delovi stenograma sa sudjenja 
Buharinu, Zinovjevu, Radeku i drugima. Otac je čitao te tekstove sa čudjenjem 
i komentarisao ih kasnije s majkom kao neverovatne. „Tamo se nešto 
dogadja“, govorio je sumnjičavo, „ali mi zapravo ne znamo šta“ – 
„saznaćemo jednog dana“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Takodje, pratio je sa velikim interesovanjem polemiku izmedju Krleže i 
CK KPJ (Milovana, Radovana i Jovana), u čemu je učestvovao i Ognjen Prica. 
Otac je voleo Ognjena i čudio se šta mu je to trebalo, pošto je otac smatrao 
da je Krleža iznad takvih trzavica, da je to književnik i veliki čovek koga 
treba ostaviti na miru.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Grozničavo je cepao papirni omot sa časopisa „Pečat“ i čitao 
„Dijalektički antibarbarus“. Majci je posle govorio o tome da se „i 
Ognjen upleo u raspravu s Krležom. Na šta će to izaći?“ Tekst nije ispuštao 
iz ruku dok ga nije pročitao. Kad je otišao uzela sam časopis i počela da 
listam. Bilo je prilično nerazumljivo. Neke reči su se ponavljale, medju njima 
i reč „dijalektika“ – reč koju dotada nisam nigde čula ni pročitala. 
Za večerom zapitah oca „Šta je to dijalektika“? „Treba odrasti da bi se 
to razumelo, ali najkraće rečeno, to je nauka o revoluciji“. Ne znam da li 
je o tome u gradu sa nekim razgovarao i kako su se tuzlanski komunisti odnosili 
prema ovoj raspravi.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>O komunizmu se može govoriti na razne načine – danas se uglavnom o 
njemu sudi po njegovim izrazito negativnim domašajima i to uglavnom onim koji u 
sebi nose seme zločina. Pa ipak, komunizam je mnogo puta u istoriji bio na 
pravoj strani. O tome ima mnogo primera – dizao je glas protiv fašizma i ne 
samo glas, već i davao živote, pa protiv kolonijalnog izrabljivanja, protiv 
anti semitizma. Jedno od svetlih poglavlja bio je španski gradjanski rat gde su 
komunisti učestvovali u svom eminentnom sastavu i to kada je savest čovečanstva 
bila na njihovoj strani.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Komunizam je u mnogome podsećao na neku veliku religiju, sa svojim mučenicima 
i svojim svecima, ali svaka vera ili religija nosi sobom svoju vlastitu 
inkviziciju, pa tako i komunistički pokret. Kao veliku utopiju gradioznih 
razmera, komunizam treba sagledati sa svih strana. U toku vremena komunizam je 
postao neka vrsta religije i nade u budućnost. Kao i religija, imao je karakter 
utopije, za koju vredi založiti sve pa i svoj život, iako nema izgleda da je i 
ostvariš i doživiš. Utopijska svest stara je koliko i sam čovek, tako da ima 
zagovornika teze da je čovek prevashodno utopijsko biće, odnosno biće 
utopije. Ako se pogleda lista očevih drugova i prijatelja, tadašnjih 
komunista, kao da je beleg smrti bio već ispisan na njihovom čelu. Oni su, 
takoreći svi izginuli za te svoje ideje kojima su ostali verni. Nisu štedeli 
sebe već su stavili i svoje živote kao zalog za tu istu utopiju koju su 
propovedali u toku celog svog života. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pa ipak, postojao je sudar generacija medju komunistima toga vremena. 
Posle 1937. mladji, novoimenovani funkcioneri KPJ (Cvijetin Mijatović, Pašaga 
Mandžić i drugi), smatrali su oca starijom, prevazidjenom generacijom, iako su 
koristili njegove usluge. Naročito su mu stavljali primedbe zbog privatne 
prakse. S tim u vezi očev prijatelj Tošo Vujasinović rekao je prilikom jedne 
svečanosti 1966. godine a dobojske novine „Glas komune“ objavile su: 
„Upravo u te dane on je morao da doživljava da mu zagorčavaju život poneki 
zagriženi sektaši u Partiji koju je toliko volio. Oni su od njega tražili i 
ono što je bilo besmisleno... Ono što ga je činilo još većim, bilo je 
upravo to što je on razumio njih, što se nije na njih ljutio, nego je i dalje 
davao revoluciji i KP sve što je mogao“.<o:p>
</o:p>
</span></p>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_31.htm"><b>Prethodna strana</b></a></TD>
<TD><a href="248_33.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

