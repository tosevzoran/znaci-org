<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_184.htm"><b>Prethodni dokument</b></a></TD>
<TD><a href="31_186.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span style="font-size:10.0pt;mso-bidi-font-size:11.0pt;mso-ansi-language:EN-US">KURIR 
SVETKO KECMAN</span><span style="font-size:10.0pt;mso-bidi-font-size:
12.0pt;mso-ansi-language:EN-US"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="DE" style="mso-ansi-language:DE">Rodom 
je bio iz sela Drinića kod Bosanskog Petrovca. </span><span lang="EN-GB">Bili 
smo kuriri štaba 3. bataljona, gde sam ga i upoznao. </span><span lang="DE" style="mso-ansi-language:DE">Imao 
je oko 17 godina, bio je stasit momak, vrlo živ i okretan. </span><span lang="EN-GB">&quot;Lep 
kao devojčica&quot; — kako se to kaže.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zadatke je besprekorno izvršavao, ali je voleo da &quot;gunđa&quot;. Čak 
i starijima je &quot;prigovarao&quot; na dobivene zadatke, iako je posle toga 
svaki zadatak izvršavao revnosno.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Pre nego je određen za kurira u vodu je bio zadužen za nosila. Zatim je 
bio pomoćnik puškomitraljesca Laze, za kojeg je govorio: &quot;Moj Laza je len 
kao buba. Spava na odmoru, spava na maršu. Jedino kad mu mitraljez dejstvuje 
tada ne spava. Gađa kao sveti Ilija. Žao mi je što smo se rastali&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Često smo zajedno nosili poštu u štab brigade, naročito noću i kad je 
loše vreme. Kad bismo se noću vraćali, obično kasno, kuvar bi nam ostavljao 
večeru. Mi smo uvek znali gde je večera spremljena i mogli smo je sami uzeti. 
Međutim, Svetko je uživao da probudi kuvara i da mu traži večeru. Ovaj bi se 
ljutio:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Pa što me budiš, vaško dosadna, kad znaš gde je večera.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Vidi bogati — odgovorio bi mu Svetko. — Zamisli molim te, ljuti se 
čovek što mora da obavlja svoju dužnost. E, kad je tako, ja ću drugi put, 
kad odnesem poštu u štab brigade, baciti jednostavno torbu u ćošak i reći 
ću komandantu brigade: &quot;Eno pošte u torbi, izvoli sam izvadi&quot;. Ala 
bi se lepo proveo! Nema druškane vrdanja. Kad si za nešto zadužen, izvršavaj 
do kraja i bez &quot;gunđanja&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Po oslobođenju Bugojna u brigadu je došlo dosta novih boraca. Među njima 
je bilo, naravno, i drugarica. Jedna od njih je, izgleda, zapala za oko Svetku 
Kecmanu i on mi je jednom prilikom to poverio. Zove se, kaže, Ankica, napisao 
joj je čak i pismo, samo ne zna kako da joj ga preda? Ja sam se ponudio da 
budem posrednik i to u najvećoj diskreciji, samo da mi kaže gde je ta devojka 
i kako ću je prepoznati. &quot;Ja sam ti najbolji drug, uzdaj se u mene&quot;, 
— dodah na kraju.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Prvi put me je 
nekako čudno i sa nepoverenjem pogledao i odgovorio mi:</span></p>
<p class="MsoNormal" style="line-height:91%"><span lang="EN-GB">— Jest, ja 
zaista imam najviše poverenja u tebe, ali ti imaš najviše poverenja u 
Milovana Samardžiju (pomoćnik komesara bataljona) i ti bi njemu rekao za 
pismo. On me i ovako kritikuje i kaže da sam &quot;opasan&quot; za žene, pa još 
da dozna i za ovo pismo.</span></p>
<p class="MsoNormal" style="line-height:91%"><span lang="EN-GB">Sva moja ubeđivanja 
i obećanja nisu pomogla i Svetko mi nije dao pismo, niti mi je rekao, ko je ta 
Ankica. Nedugo iza ovoga pozvao ga je komesar bataljona i saopštio mu da je kao 
dobar borac i skojevac određen za kurira u štab 1. proleterske divizije. </span><span lang="DE" style="mso-ansi-language:DE">Tada 
smo se rastali. Teško mi je bilo. Teško se rastati od tako dobrog druga i 
borca kao što je bio Svetko, ali mi je bilo drago da je baš on izabran, jer je 
od svih nas to najviše i zaslužio.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Na rastanku smo obećali jedan drugome da ćemo se sastajati kad god to bude 
moguće, da ćemo jedan drugome i pisati ako se dugo ne vidimo. Ja sam mu na 
kraju još jednom obećao da neću reći Milovanu za Ankicu i pismo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ni jedno pismo od Svetka nisam dobio i nikad ga više video nisam. Prošlo 
je malo vremena od njegovog odlaska iz bataljona, a u štab bataljona je stiglo 
pismo preko koga smo obavešteni da je drug Svetko Kecman poginuo nesretnim slučajem. 
Prilikom smene straže Svetko nije hteo da kaže stražaru znake raspoznavanja, 
a bila je mrkla noć. Hteo je da mu proveri hrabrost. To je bila kobna greška 
Svetkova. </span><span lang="EN-GB">Tako je radio i u bataljonu. Na ovo mu je 
skrenuta pažnja, ali on nije verovao da ga zrno može ubiti, iako stražar 
opali.</span></p>
<p class="MsoNormal"><span lang="EN-GB">I, eto, desilo se.</span></p>
<p class="MsoNormal" style="line-height:91%"><span lang="EN-GB">Stražar, njegov 
drug, po svim stražarskim propisima, opalio je metak, a nije slutio na koga je 
cev njegove puške bila uperena. Tako se ugasio život tog mladog i nestašnog 
dečaka, tog dobrog borca i skojevca, mog nezaboravnog ratnog druga Svetka 
Kecmana.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Božo LAJIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_184.htm"><b>Prethodni dokument</b></a></TD>
<TD><a href="31_186.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

