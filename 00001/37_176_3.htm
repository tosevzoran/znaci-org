<html>
<head>
<meta http-equiv="Content-Type" content="text/html; charset=utf-8">

<title>Jovan Stamatovic: POZEGA U 1941.</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Stamatovic: POZEGA U 1941.</b><br>


<CENTER><TABLE border="1"><TR><TD><a href="37.htm"><b>Sadr&#382;aj</b></a></TD>
<TD><a href="37_176_2.htm"><b>Prethodni dokument</b></a></TD>
<TD><a href="37_176_4.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext90" style="margin-top:0mm;margin-right:0mm;margin-bottom:0mm;
margin-left:91.0pt;margin-bottom:.0001pt;line-height:normal;background:transparent"><span lang="HR" style="font-size:14.0pt;mso-bidi-font-size:12.0pt;mso-fareast-language:
HR">PRVA PARTIZANSKA ČETA</span><span lang="HR" style="font-size:14.0pt;
mso-bidi-font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-indent:27.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">27. 
jula u selu Godoviku (više kuće Živana Mićića, na mestu zv. Pošarevac) počeli 
su se skupljati drugovi za odlazak u Blagaju gde je 28. jula formirana Prva požeška 
partizanska četa koja je najpre imala 34 druga i jednu drugaricu. Od naoružanja 
je imala: 4 puškomitraljeza sa dovoljnom količinom municije, dovoljan broj pušaka, 
ručnih bombi i drugo. Odlukom OK i Sreskog komiteta Partije, za komandira čete 
određen je Velja Mićić iz Godovika - profesor (inače rezervni oficir), za 
političkog komesara Milivoje Radovanović - student, (a pošto je odmah vraćen 
na partijski rad u Požegu mesto njega je došao Aćim Ivanović - seljak iz 
Roga), za zamenika komandira Ratomir Stanić - seljak iz Gorobilja, za zamenika 
političkog komesara Jovan Stamatović, radnik iz Prijanovića, a za ekonoma čete 
Bogomii Karaklajić - radnik iz Požege.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-indent:27.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">U 
četi je bilo 17 članova Partije (od toga 2 člana CK - Ljubo Mićić i Aćim 
Ivanović) i 10 skojevaca (od toga 3 člana SK Skoja: Pane Srdanović, Borivoje 
Mićić i Jovan Stamatović) ostalih 7 drugova bili su simpatizeri KPJ.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-indent:27.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Na 
sastanku Sreskog komiteta Požege, u prisustvu Mijalkovića Čiče, za sekretara 
komiteta izabran je Krsta Pajić, radnik, dok je sastav komiteta bio: Krsta Pajić, 
sekretar, Ljube Mićić, Aćim Ivanović, Slobodan Popović Bakula (sekretar SK 
Skoja). U novembru je ovaj sastav proširen sa još 4 druga i to Milivoje 
Radovanović Farbin, Milun Zečević iz Gorobilja, Milija Arsić student prava 
iz Tometina Polja, Jovan Stamatović, radnik. Farbin je tada određen za 
sekretara.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:2.0pt;margin-bottom:0mm;
margin-left:3.0pt;margin-bottom:.0001pt;text-indent:22.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Sastav 
SK Skoja je, prilikom formiranja u maju, bio: Slobodan Popović Bakula sekretar, 
Pane Srdanović elektr. radnik,. Borivoje Mićić seljak, Predrag Skoković 
student agronomije i Jovan Stamatović radnik. (Kasnije je, u novembru, sastav 
izmenjen; u njemu su, pored ostalih, bili Milijan Neoričić, svršeni maturant 
i Milena Spasojević učenica učiteljske škole).</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:2.0pt;margin-bottom:0mm;
margin-left:3.0pt;margin-bottom:.0001pt;text-indent:22.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Četa 
je položila zakletvu. Drugovi su se brzo navikavali na vojnički život, čemu 
je mnogo doprinela disciplina komunista. Formiran je pravi vojnički logor: šatori, 
kazani, stražarska obezbeđenja, obuka u rukovanju oružjem. Pri polaganju 
zakletve govorio je politički komesar Užičkog partizanskog odreda Milinko Kušić, 
upozoravajući na zadatke koji predstoje četi i na to šta narod i Partija od 
nas očekuju. Željo Burić, sekretar OK, govorio je o proglasima CK KPJ i 
zadacima Partije u novim uslovima.</span><span lang="HR" style="font-size:12.0pt"><o:p>
</o:p>
</span></p>
<span lang="HR" style="font-size:12.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;color:black;
mso-ansi-language:HR;mso-fareast-language:HR;mso-bidi-language:AR-SA" class="Bodytext10pt">U 
četi smo imali i starijih drugova kao što je Ljuba Mićić, ratnik sa 
solunskog fronta i bivši komunistički poslanik iz 1920. godine, više puta hapšen 
i vrlo ugledan komunista u srezu. Zatim, Aćim Ivanović, takođe borac sa 
solunskog fronta, stari komunista, oba članovi Sreskog komiteta. Osim još 
nekolicine starijih, ostali su bili mlađi drugovi, mahom 1921, 1922, 1923. godište. 
Po raspoloženju koje je vladalo u četi, svi su bili veoma mladi i poletni; 
stariji su zaboravili na godine i svojim su entuzijazmom služili za primer mlađima... 
5. avgusta, u selo Rečice ispod Blagaje, dolazili su žandarmi zbog čega je 
uveče u logoru bila naređena predostrožnost. Zamenik komandira čete Ratomir 
Stanić pošao je da razvede stražu pa se malo zadržao dalje od stražarskog 
mesta i, kako je bila pomrčina i vetar, verovatno zamišljen, nije čuo poziv 
stražara da stane već je išao ka njemu. Stražar, vršeći dužnost, opali iz 
puške i teško rani Stanića koji je u toku noći podlegao ranama. Njegova je 
smrt na sve nas vrlo mučno delovala. Bili smo utučeni, jer smo izgubili druga 
koga smo veoma mnogo voleli. Bio je hrabar, pametan; s nestrpljenjem je očekivao 
početak akcije, ali mu je ovaj tragičan slučaj onemogućio da da sve od sebe 
u toku dalje borbe. Posle tog događaja četa je promenila logor i otišla u 
selo Drvčane kod reke Rzava.</span>
<p>
<br>
<CENTER><TABLE border="1"><TR><TD><a href="37.htm"><b>Sadr&#382;aj</b></a></TD>
<TD><a href="37_176_2.htm"><b>Prethodni dokument</b></a></TD>
<TD><a href="37_176_4.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

