<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_24.htm"><b>Prethodni dokument</b></a></TD>
<TD><a href="31_26.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">IZ 
OSLOBOĐENOG BIHAĆA</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:13.0pt;line-height:91%"><span lang="DE" style="mso-ansi-language:DE">Bihać 
je bio već oslobođen i 3. Krajiška brigada je u njemu zadržana za održavanje 
reda. Borci su, pored obezbeđenja i održavanja reda, imali mogućnosti i za 
odmor. Štabovi su brižljivo analizirali iskustva i radili na izveštajima o 
proteklim borbama. Istovremeno su preduzete sve potrebne mere za blagovremenu 
evakuaciju ogromnog i raznovrsnog ratnog plena. </span><span lang="EN-GB">I, 
upravo u takvoj situaciji, jednog novembarskog prepodneva, pretrpeo sam strah 
koji je nezaboravan.</span></p>
<p class="MsoNormal" style="line-height:91%"><span lang="EN-GB">Imao sam nepunih 
18 godina i bio kurir u štabu 2. bataljona. Bili smo svi uniformisani, jer smo 
zaplenili znatne količine nove odeće. Naravno, imali smo i drugih stvarčica 
koje smo međusobno zamenjivali — uprtač, opasač, fišeklije i sl. Bilo je 
pravo uživanje posmatrati kurire kako se doteruju, začešljavaju, svaki čas 
vade ogledalce iz džepa i zure u njega.</span></p>
<p class="MsoNormal" style="line-height:91%"><span lang="EN-GB">Bili smo pravi 
krajiški momci. A hrana, smeštaj, spavanje — nikad bolje, i to ne samo za 
proteklu ratnu godinu nego uopšte. Tu smo se, valjda, prvi put okupali sapunom 
i sa dovoljno tople vode. Mnogi su se prvi put obrijali, iako su bili skoro bez 
brade. Jednom rečju, živeli smo pravim gradskim životom, i to u centru do 
tada najvećeg oslobođenog grada.</span></p>
<p class="MsoNormal" style="line-height:91%"><span lang="EN-GB">Međutim, stiglo 
je naređenje da se svi koji nisu na dužnosti angažuju na evakuaciju ratnog 
plena. Iz centra grada, gde smo bili smešteni, krenuli smo u Žegar. Jedni su 
određeni da utovaruju kamione, drugi da iznose materijal iz magacina, treći da 
upregnu konje u kola itd.... </span><span lang="DE" style="mso-ansi-language:DE">Među 
ovima u trećoj grupi bio sam i ja.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Pojurili smo u 
konjušnice. U njima su bili konji, koje smo prethodnog dana zaplenili. Mnogi od 
njih, uplašeni od pucnjave, potrgali ulare i nabili se u gomilu. U jednoj 
manjoj prostoriji nalazila se oprema, amovi i ostalo. U dvorištu su bila kola. 
Sve je to trebalo upregnuti i formirati zapregu. Iako sam ranije radio sa 
konjima, ovog puta prilazio sam ovom poslu oprezno. Nisu to oni mali bosanski brđani, 
već grdosije, pa sam se ozbiljno mislio kako ću ih upregnuti. Uplašeni konji 
frktali su na nepoznate ljude pa me je hvatala neka jeza, mada sam želeo da 
uzmem najbolje. Ipak, uz sve te poprilične teškoće uspeo sam upregnuti jedan, 
najbolji par konja. I ostali drugovi su to učinili. Istina, bilo je tu neparnih 
i izmešanih amova, kajiša i drugih delova, ali mi na to nismo obraćali pažnju.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Krenuli 
smo pred magacine koji su bili u neposrednoj blizini. Uz put smo se zadirkivali, 
ko je bio kuražniji i čiji su konji bolji. Drugovi koji su iznosili materijal 
iz magacina za tili čas su natovarili moja kola. Seo sam u kola i pre no što 
sam krenuo, jedan borac je stavio načet pršut kraj mene, da mi se, kako reče, 
&quot;nađe&quot; pri ruci.</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Krećem 
na čelu. Već nam je naređeno da uzmemo veće odstojanje, zbog nadletanja 
neprijateljskih aviona. Izašli smo iz kruga magacina na cestu izduženog Žegara 
i krećemo u pravcu s. Zavalje, u podnožju Plješevice. </span><span lang="EN-GB">Tamo 
smo evakuisali materijal.</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="EN-GB">Put 
do Zavalja stalno se penjao, sa dosta manjih i većih okuka. Zemljište sa obe 
strane puta naizmenično pada tako reći okomito, delimično stenovito, sa dosta 
uvala i vododerina. </span><span lang="DE" style="mso-ansi-language:
DE">Kolona se kretala bez teškoća i normalno smo stigli na cilj. </span><span lang="EN-GB">Zavalje 
je u tim danima predstavljalo pravo stovarište raznovrsnog materijala i opreme.</span></p>
<p class="MsoNormal" style="margin-top:1.0pt;text-indent:17.0pt;line-height:91%"><span lang="EN-GB">Pošto 
smo istovarili materijal, i nakon kraćeg odmora, vraćali smo se nazad u Bihać. 
Da bismo izdužili kolonu i uzeli odgovarajuće odstojanje, čelo kolone prešlo 
je u kas. U tom momentu, skoro nečujno (od buke kola), nadletele su nas dve 
&quot;rode&quot;. Posle zaokreta, u drugom naletu, avioni su otvorili 
mitraljesku vatru duž kolone. Meci su praštali oko puta, ostavljajući modričave 
dimne grudvice. Kako sam se nalazio na čelu kolone, pojačao sam tempo i prešao 
u galop. U početku zadovoljan što se brže izdvajam iz kolone, sad već pomišljam 
kako ću zaustaviti konje, s obzirom da nailazi sve veća nizbrdica. Zasukao sam 
kajase oko ruku, ali dva &quot;ata&quot; ne osećaju moje trzaje. Da nevolja 
bude veća, na kolima uopšte nije bilo kočnice. Poplašeni, konji su bezglavo 
jurili, tako da sam bio potpuno bespomoćan.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Kola 
prazna, lagana kao kutija šibica, bez kočnica, prosto su letela kroz vazduh. 
Ispod puta provalija, pravi ambis i svakog trenutka očekivao sam da na nekoj 
okuci izletim iz kola ili da se zajedno sa kolima stropoštam. Da pokušam iskočiti, 
pomišljao sam, ali krajnje je rizično: udariću o neku stenu, ili drvo, mogu 
me zakačiti i kola... Ako to učinim, odoše konji i bez mene, pravo u Bihać, 
pa će, pomišljam, napraviti pustoš na ulicama, te ako preživim, kako ću od 
bruke izaći pred drugove. Konji su povećavali brzinu i ja sam prestao da razmišljam. 
</span><span lang="DE" style="mso-ansi-language:DE">Krv mi se sledila u žilama 
i već sam bio načisto da nema nikakvog spasa.<o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-ansi-language:DE">Odjednom, 
na moju sreću, ugledah na oko pola kilometra kolonu vojnika koja se kreće meni 
u susret. Malo mi je laknulo, jer sam smatrao, oni će videti o čemu se radi i 
zaustaviće konje. I stvarno, shvatili su moj položaj i kao po komandi podigoše 
oružje da zaustave konje. Međutim, konji nesmanjenom brzinom skoro uleteše u 
kolonu. Videvši u zadnjem momentu opasnost koja i njima preti, vojnici se 
izmakoše i priljubiše uz brinu sa gornje strane puta.<o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-ansi-language:DE">Ruke 
su mi bile utrnule od zamotanih kajasa, ali sam još bio priseban i svestan 
zbivanja oko sebe. Približavam se Žegeru i vidim pred sobom jednu veoma oštru 
okuku. Zračak nade mi sinu, jer vidim da je teren oko druma nešto blaži, bez 
stena, sa više žbunja i drugih niskih rastinja. Ali, kako proći okuku? Toliko 
je oštra da njen drugi krak puta ide skoro paralelno sa krakom kojim jure konji 
i kola.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Odlučujem se 
za jedino moguće rešenje u takvoj situaciji. Obema rukama preuzimam levi kajas 
i poslednjom snagom zatežem. Zaista uspevam. Umesto zaokreta na okuci, konji na 
njenom tereenu preskočiše jarak i sjuriše se u šikaru. Nakon par metara, 
stadoše kao ukopani. </span><span lang="EN-GB">Po inerciji, kola su me odbacila 
i nabio sam se u jedan žbun. Živ sam i zdrav. Ustajem, ali mi kolena drhte i 
ponovo se prevalih na žbun. </span><span lang="DE" style="mso-ansi-language:DE">Konji 
stoje, mokri, drhte kao prut. Primećujem da su im otpale potkovice, a kičice 
krvave. Ponovo ustajem i prilazim konjima. Popravljam odeću na sebi i pregledam 
kola i konje. Zaključujem da se ipak sve dobro završilo, kako je zlo moglo 
biti!<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Izvlačim 
konje i kola na put, ali konji se teško oslanjaju na zadnje noge. Ipak, nekako 
sedam na kola i krećem, ubeđen da mi se više ništa ne može dogoditi. Međutim, 
samo što sam krenuo nekoliko metara, konji uznemireni, pokušavaju da pređu u 
galop. Zaustavio sam ih, išćupao jedan kolac iz obližnje ograde i stavio ga 
među zadnje točkove., što mi je poslužilo kao odlična kočnica. Međutim, 
time se nisam oslobodio ovog najvećeg straha u životu. </span><span lang="EN-GB">I 
sada pretrnem kad se toga setim.</span></p>
<span lang="DE" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
DE;mso-fareast-language:EN-US;mso-bidi-language:AR-SA">Jovo GRUBOR</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_24.htm"><b>Prethodni dokument</b></a></TD>
<TD><a href="31_26.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

