<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_43.htm"><b>Prethodni dokument</b></a></TD>
<TD><a href="49_45.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b>Neprijateljska 
decembarska ofanziva<o:p>
</o:p>
</b></p>
<p class="MsoNormal">&nbsp;<o:p>
</o:p>
</p>
<p class="MsoNormal">Prva akcija &quot;totalnog čišćenja&quot; počela je 19. 
decembra 1944. Nemački plan bio je veoma jednostavan: iz Gorice, doline Soče, 
Idrije, Hotedršice, Postojne, Sežane i Kosta-njevice na Krasu poslato je deset 
borbenih grupa u ukupnoj jačini oko 4.000 do 5.000 vojnika sa zadatkom da se 
partizanske snage koje su se, prema obaveštajnim podacima, nalazile na Krasu i 
u Trnovskoj šumi, odbace u Vipavsku dolinu i tamo okruže i unište. U toku 
prva dva dana neprijateljske snage nisu naišle na veći otpor, jer u to vreme 
na sektoru Krasa, Vipavske doline i Trnovske šume nije bilo naših većih 
snaga. Glavnina 9. korpusa upravo je tih dana bila angažovana u borbama za 
likvidaciju neprijateljskog uporišta Gorenja Vas u Poljanskoj dolini. To je i 
omogućilo Italijanima da se probiju preko Banjške visoravni u Čepovan, a nedićevcima 
— iz Postojne. preko Čola u Otlicu.</p>
<p class="MsoNormal">Kad je štab korpusa obavešten za neprijateljevu ofanzivu 
i njegove planove, odmah je poslao Kosovelovu brigadu i delove Bazoviške u 
Trnovsku šumu. Kosovelova brigada je 23. decembra kod Čepovana potpuno razbila 
jednu neprijateljsku kolonu i tom prilikom zaplenila jedan malokalibarski 
automatski top, a ispred Slapa zadržala drugu neprijateljsku kolonu koja se iz 
Sv. Lucije probijala dolinom Idrijce prema Dolenjoj Trebuši. Istovremeno su i 
jedinice 31. divizije (Vojkova brigada i udarna četa divizije) prinudile na 
povlačenje neprijateljsku kolonu koja je iz Idrije dolinom Idrice pokušavala 
da se probije prema Dolenjoj Trebuši.</p>
<p class="MsoNormal">Posle ovog neuspeha Nemci su se 24. decembra na cepovanskom 
i trnovskom sektoru morali povući. U Trnovu su ostavili deo snaga koje su se 
odmah počele utvrđivati. S obzirom na značaj Trnova, štab korpusa je doneo 
odluku da snagama 30. divizije, ojačanim Gradnikovom brigadom, napadne 
neprijateljsko uporište u Trnovu i uništi.</p>
<p class="MsoNormal">Gradnikova brigada se 24. decembra nalazila na Žirovskom 
vrhu. Po prijemu naređenja da krenu na sektor Čepovana, štab brigade je u 
rejonu Bukoveca ostavio 4. bataljon, a sa 1. i 3. 25. decembra uveče krenuo 
ubrzanim maršem preko Sovodnja u Cerkno. Tamo su jedinice ukrcane na kamione i 
prebacile se u Dolenju Trebušu. U Trebuši se priključio i 2. bataljon ove 
brigade koji se pre toga nalazio u Zakrižu iznad Cerkna.</p>
<p class="MsoNormal">U međuvremenu se situacija na sektoru Trnova i Čepovana 
ponovo izmenila. Dvadeset i šestog decembra neprijatelj je iz Trnova krenuo u 
napad, probio odbrambene položaje jedinica 30. divizije, upao u Lokve i produžio 
prema Čepovanu. Posle ove situacije Gradnikova brigada je dobila zadatak da 1. 
bataljon posedne položaje u rejonu Podčepovana i da se osigurava od pravca 
zaseoka Vrata i Gorenjeg Lokoveca, 2. bataljon da se razmesti u istočnom delu 
Čepovana i obezbedi od pravca Grgara i Lokvi, a 3. bataljon sa kojim se nalazio 
i štab brigade smestio se u selo Dol, severno od Čepovana.</p>
<p class="MsoNormal">Kad je 1. bataljon stigao u Podčepovan, obavešten je da 
je u 9.30 prošla kroz Čepovan jedna neprijateljska mo-torizovana prethodnica i 
produžila prema Lokovecu. Pola sata kasnije, prema Čepovanu je nastupala jedna 
pešadijska kolona jačine od oko 80 vojnika.</p>
<p class="MsoNormal">Štab brigade je odmah naredio 1. bataljönu da posedne k. 
1040 kod Lazni koja je dominirala nad Čepovanskom dolinom i omogući nastupanje 
jedne čete 2. bataljona padinama jugoistočno od Čepovana u pravcu Puštala. 
Treći bataljon dobio je zadatak da preko Dola izbije na visove koji se nalaze 
na suprotnoj strani Čepovanske doline i da nastupa u pravcu Lokoveca gde se 
trenutno nalazilo 300 do 400 neprijateljskih vojnika.</p>
<p class="MsoNormal">Jedinice su odmah krenule na izvršenje zadatka. Četa 2. 
bataljona koja je nastupala jugoistočno od Čepovana uskoro je bočnom vatrom 
razbila neprijatelisku kolonu kola se kretala dolinom i prinudila je na povlačenje 
prema Lokovecu, pa i Puštalama. Treći bataljon nije izvršio zadatak. Kad je u 
17.30 stigao blizu Lokoveca upao je u bočnu vatru neprijatelja koji se već 
nalazio na položajima. Bataljon je pokušao da izvrši obuhvat sa desne strane, 
ali je njegova jedna četa koja je imala taj zadatak naišla na neprijateljsku 
zasedu i morala se povući.</p>
<p class="MsoNormal">Idućeg dana, 27. decembra, situacija na levom krilu 
Gradnikove brigade već se izjutra pogoršala. Ruski bataljon susedne Bazoviške 
brigade, koji je branio pravac Lokve — Lazne, pod pritiskom neprijateljske 
kolone jačine oko 300 vojnika, povukao se, pa je levo krilo Gradnikove ostalo 
nezaštićeno. Neprijatelj je uskoro naišao na položaje 1. bataljona ispred 
Lazni, krenuo u napad i nakon žestoke borbe prisilio ga na povlačenje, a u 11 
časova izbio u Lazne. <span lang="DE" style="mso-ansi-language:DE">Bataljon se 
povukao na Kobilicu (k. 930).<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Drugi 
bataljon, koji se do noći nalazio na starim položajima, nije u toku dana imao 
veće borbe. </span>Tek predveče se povukao na Drnulek.</p>
<p class="MsoNormal">Treći bataljon je ponovo pokušao da neprijatelja odbaci 
iz Lokoveca, ali nije uspeo. <span lang="DE" style="mso-ansi-language:DE">Uskoro 
zatim neprijatelj je krenuo u protivnapad. </span>I taj protivnapad nije uspeo.</p>
<p class="MsoNormal">Do odlučujućih borbi došlo je idućeg diana, 28. 
decembra. Neprijatelj je nastojao da se po svaku cenu preko Drnuleka probije u 
Dolenju Trebušu i time omogući svojoj koloni koja, zbog snažnog otpora 
jedinica Kosovelove brigade kod Slapa, nije mogla da napreduje dolinom Idrijce 
prema Dolenjoj Trebuši. Posle tročasovne žestoke borbe, neprijatelj se ipak 
probio iz Lazni u Čepovan, a jedinice 1. bataljona morale su se povući na 
Drnulek.</p>
<p class="MsoNormal">Drugi bataljon je držao položaje na Kobilici i imao 
zadatak da neprijatelju spreči prodor iz Čepovana u Dolenju Trebušu. Najžešća 
borba počela je u 14 časova. Bataljon je sve napade uspešno odbijao, dok 
neprijatelj nije uspeo da se probije kroz njegov borbeni poredak, pa je štab 
bataliona doneo odluku da jedinice povuče sa Kobilice.</p>
<p class="MsoNormal">Treći bataljon se još izjutra nalazio na položajima 
severno od Lokoveca. Oko 10 časova neprijatelj je dosta jakim snagama krenuo u 
napad i posle oštre četvoročasovne borbe bataljon se povukao preko severnog 
dela Čepovanske doline u rejon Vrša.</p>
<p class="MsoNormal">Situacija u kojoj se našla brigada 28. decembra uveče 
bila je veoma nepovoljna. Kontrolisala je samo nekolikovisova iznad severoistočnog 
dela Čepovanske doline, dok joj je pretila opasnost da je u toku idućeg dana 
neprijatelj odbaci sa tih visinskih tačaka i dovede u još težu situaciju. <span lang="DE" style="mso-ansi-language:DE">Zato 
je izdato naređenje da se brigada povuče iznad Dolenje Trebuše i da tamo 
kontroliše drumove Čepovan — — Dolenja Trebuša i Dolenja Trebuša — 
Gorenja Trebuša. 1. i 2. bataljon su razmešteni u rejon k. 919 i k. 609, a 3. 
u rejon Zabrđa, Ovi novi položaji 1. i 2. bataljona nisu bili najpogodniji. 
Idućeg dana, 29. decembra, jedna neprijateljska kolona, jačine oko 500 
vojnika, pre svega itali-janskih fašista, spustila se iz Čepovana prema 
Dolenjoj Trebuši i neometano stigla u dolinu Idrijce. Deo od ove kolone, jačine 
oko 320 vojnika krenuo je još u toku istog dana preko Slapa u pravcu Sv. </span>Lucije 
i zanoćio u Dolenjoj Trebuši.</p>
<p class="MsoNormal">Gradnikova brigada je 30. decembra dobila zadatak da 
napadne neprijatelja i istera ga iz Dolenje Trebuše. Međutim, neprijatelj se 
ranije povukao u pravcu Slapa i Sv. Lucije<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.</p>
<p class="MsoNormal">Time je i završena ova neprijateljska decembarska 
ofanziva. Gradnikova brigada se 31. decembra vratila u sastav 31. divizije na 
sektoru Cerkna. Razmestila se: 1. bataljon u Robidnici, 2. u Krnici, 3. u selu 
Gorenji Novaki, 4. koji će za koji dan biti rasformiran — u selu Kladje. Očigledno, 
neprijatelj nije postigao svoj cilj. Mi smo iz ove ofanzive izašli jači i snažniji.<o:p>
</o:p>
</p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> Zapovest štaba 9. korpusa 
    od 25. decembra 1944. štabu Gradnikove brigade (Arhiv IIRP, F. 224); vojni 
    izveštaji štaba Gradnikove brigade od 27, 29. i 31. decembra 1944. (Arhiv 
    IIRP, F. 279); relacija štaba Gradnikove brigade od 1. januara 1945. (čuva 
    se kod Ivana Sulica, tadašnjeg komandanta brigade); telegram štaba 
    Gradnikove brigade od 29. decembra 1944. štabu 31. divizije (Arhiv IIRP, F. 
    276/VI).</p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_43.htm"><b>Prethodni dokument</b></a></TD>
<TD><a href="49_45.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

