<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_38.htm"><b>Prethodni dokument</b></a></TD>
<TD><a href="31_40.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">&quot;CVJETNIĆKA&quot; 
NA USORI</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="EN-GB">Teslić 
je 1. januara 1943. godine, tako reći, u jednom zamahu bio oslobođen. Samo u 
toku nekoliko noćnih časova bio je savladan garnizon od preko 1000 
neprijateljskih vojnika.</span></p>
<p class="MsoNormal" style="line-height:91%"><span lang="EN-GB">Naši su se žurili 
da izvuku ogroman plijen zatečen u gradu, a neprijatelj je ulagao krajnje 
napore da se od Doboja preko Jelaha i Vrela probije i spriječi nas u tome.</span></p>
<p class="MsoNormal" style="line-height:91%"><span lang="EN-GB">Moja, 3. četa 
2. bataljona 3. krajiške brigade, nalazila se tada u selu Žarkovina na odmoru, 
s tim što smo imali zadatak da upućujemo patrole prema selu Vrelima. Lijevo od 
nas je bio 2. bataljon 1. proleterske brigade.</span></p>
<p class="MsoNormal" style="line-height:91%"><span lang="EN-GB">Na dan 3. 1. 
1943. oko 22 sati, u komandu čete je došao komandant našeg bataljona Nikola 
Pećanac. Posle uobičajenih razgovora o stanju čete, mjestima straža i 
pravcima kretanja patrola, prikupio je komandu čete i saopštio nam zadatak za 
naredni dan. Podsetio nas je da neprijatelj izbija u selo Vrela, što smo i sami 
znali i opomeno nas da će vjerovatno dok svane produžiti sa napadom i pokušati 
se probiti za Teslić za vidjela. Da ne bi bili iznenađeni i da bi napad dočekali 
što spremniji, naredio je da već u 4 sata izađemo sa četom na položaj i 
zaposjednemo jedno uzvišenje na desnoj obali rječice Usora, koje dominira 
cestom kuda neprijatelj treba da prođe.</span></p>
<p class="MsoNormal" style="line-height:91%"><span lang="EN-GB">Pošto nam je 
dao zadatak i uvjerio se da smo ga shvatili, Nikola Pećanac je ukazao na 
potrebu održavanja veza sa dijelovima 2. bataljona 1. brigade i na to da naš 
položaj dominira položajima tog bataljona, pa ako bi neprijatelj nas odbacio 
time bi 2. bataljon bio stavljen u bezizlazan položaj. Pred ponoć, naš 
komandant nas je napustio i dok su se borci odmarali mi smo se dogovarali kako 
ćemo izvršiti postavljeni zadatak, a potom i sami pošli da se malo odmorimo.</span></p>
<p class="MsoNormal" style="line-height:108%"><span lang="EN-GB">Sutradan u naređeno 
vrijeme bili smo na svojim položajima. Pošto smo rasporedili vodove i 
desetine, poslali smo patrolu da uspostavi vezu sa bataljonom 1. proleterske 
brigade, a onda smo čekali da svane. Nismo bili sigurni da smo svaki dio čete 
i svako oružje postavili na najbolje mjesto i čekali smo da to uradimo kad se 
razdani. Važno je bilo da smo mi tu izišli u naređeno vrijeme i pre nailaska 
neprijatelja i da nas zima ne savlada, da mitraljezi ne zamrznu, da se prsti ne 
ukoče kako bismo mogli obarače stiskati.</span></p>
<p class="MsoNormal" style="line-height:108%"><span lang="EN-GB">Naši položaji 
su bili snijegom pokriveni, a bura je vitlala po uzvišenju. Što se zora 
primicala, mraz je sve više stezao. Borci su cupkali u mjestu, umotani neko u 
ćebe, neko u šatorsko krilo. </span><span lang="DE" style="mso-ansi-language:DE">Samo 
po neko je imao šinjel. Svaki je čuvao svoje oružje uz grudi, da ne zamrzne. 
U Tesliću smo se obukli u nove domobranske uniforme, ali one su bile tako 
slabog kvaliteta da su prosto upijale u sebe hladnoću, umjesto da nas od nje štite.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Obilazeći četu naišao sam na mitraljesca Marka Pilipovića Markanju. Na 
nogama su mu oputaši, a vunene čarape poderane na petama, na kojima se 
snijegom ožuljana koža crvenila. Nije se žalio na hladnoću, bio je miran kao 
i svakom drugom prilikom.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Meni ga je bilo veoma žao, jer je za njega bilo teško naći cipele. Do 
petnaeste godine je išao bos, a potom u oputašima; njegova stopala su slobodno 
rasla i u dužinu i u širinu, pa je za njega teško bilo naći cipele i u 
magacinima. Na intervenciju komande čete obućari su mu uzeli mjeru i obećali 
da će od zaplijenjenog materijala napraviti cipele, ali one još nisu bile 
stigle. Rekoh mu, kao da sam ga htio umiriti, da bi danas mogle biti cipele 
gotove, a on me pogleda i kroz osmjeh odgovori da im se ne raduje iako je 
polubos. Plašio se da će to biti predmet zbijanja šala na njegov račun.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Naučili 
drugovi, kaže, da idem bosonog, pa će im biti smiješno kad počnu da 
odzvanjaju blokeje po kamenu, a ne znam ni sam kako bi se snašao u cipelama.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Ostavio 
sam svog pouzdanog puškomitraljesca Markanju da polubos skakuće po snijegu i 
otišao dalje. Cela četa je skakutala tog jutra, svi su drhtali i svi željeli 
da što pre svane, da neprijatelj izbije pred položaje i da borba otpočne, čime 
će kao i obično i hladnoća otići.<o:p>
</o:p>
</span></p>
<p class="MsoNormal" style="line-height:108%"><span lang="EN-GB">Negdje oko 
sedam sati oglasio se neprijatelj artiljerijom. </span><span lang="DE" style="mso-ansi-language:DE">Odmah 
smo shvatili da mu nije jasno gdje se nalazimo. </span><span lang="EN-GB">Tukao 
je nasumice, čas na jedno brdo čas na drugo, sad ispred nas, a potom daleko 
iza nas. Nekoliko granata je palo i na naše položaje, što smo shvatili kao 
opomenu da se pripremimo za početak borbe koju smo tri sata čekali na mećavom 
zavejanoj kosi. Ubrzo je došlo i to.</span></p>
<p class="MsoNormal" style="line-height:108%"><span lang="EN-GB">Prvo je bio 
napadnut 2. bataljon 1. proleterske brigade i njegovo lijevo krilo odbačeno sa 
Usore. Potom su Nijemci prešli Usoru i uputili se prema našim položajima. 
Naredio sam da se vatra ne otvara sve dok ne budu dovoljno blizu kako bismo im 
nanijeli što veće gubitke. Najvažniju tačku našeg položaja držao je vod 
Gojka Kneževića, koji je zapravo samo vršio dužnost komandira voda, jer je 
komandir voda u to vrijeme bio na lečenju od zadobijenih rana.</span></p>
<p class="MsoNormal" style="line-height:108%"><span lang="EN-GB">Još u toku noći 
Gojko i ja smo konstatovali da će njegov vod u slučaju napada Nijemaca 
ponijeti najveći teret i da će od upornosti od važnosti toga voda ovisiti da 
li ćemo uspjeti zadržati naš položaj i spriječiti prodor Nijemaca ili ne. 
On je bio siguran u svoje borce, a ja i u njega i u njih, i tada, dok smo 
posmatrali kako Švabe u streljačkom straju, uz podršku mitraljeza, podilaze 
našem položaju, bilo je jasno da je i ta naša pretpostavka bila tačna.</span></p>
<p class="MsoNormal" style="line-height:108%"><span lang="EN-GB">Gojkov vod je 
ležao u snijegu i čekao pridržavajući se moje komande da niko ne otvara 
vatru i ne reaguje na njemački izazov. Kad su Nijemci prišli dovoljno blizu i 
kad sam bio sasvim siguran da će naša vatra biti efikasna, dao sam signal za 
dejstvo. Imali smo tih dana dosta municije i bombi a i automatskog oružja, pa 
nismo kao obično suviše škrtarili. Cijela četa je čekala ugovoreni signal i 
kad je on dat, kuršumi su ošinuli po švapskom stroju tako precizno i tako 
silovito da su momentalno narušili izgled po svim propisima razvijenog streljačkog 
stroja.</span></p>
<p class="MsoNormal" style="line-height:108%"><span lang="EN-GB">Švabe su se počele 
kotrljati, prevrtati, klizati po snijegu i u najvećem neredu povlačiti ka 
koritu Usore. Jedan vod je pošao u potjeru za njima, ali sam smatrao da 
neprijatelj nije potučen, da se Švaba neće tako lako pomiriti sa neuspjehom i 
da će on ponovo pokušati da nas ukloni sa naših položaja, pa sam naredio da 
ostanemo na njima. </span><span lang="DE" style="mso-ansi-language:DE">I dobro 
je bilo što je tako učinjeno. Oni su svoje ranjene i ubijene izvukli, onda se 
sredili i preduzeli organizovaniji napad. Sa njihovim ponovnim napadom naše 
položaje je osula artiljerijska i minobacačka vatra. Tukli su neštedimice. 
Snijegom pokrivena kosa koju je moja četa držala bila je obavijena dimom a 
snijeg išaran zemljom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Vidjeći da ćemo pretrpjeti gubitke i bez direktnog sukoba i neprijateljem, 
povukao sam četu iza grebena a na položaju ostavio samo dežurne puškomitraljeze. 
I dok je neprijatelj prestao sa artiljerijskim dejstvom, cela četa je ponovo 
bila na svojim položajima. Sada su Švabe bile mnogo obazrivije odlučnije. 
Prebacivale su se po dijelovima, štiteći jedni druge. Naša vatra, iako snažna 
i precizna kao i za vrijeme odbijanja prvog napada nije ih mogla prisiliti na 
povlačenje. Primicali su se uporno, iako su trpjeli gubitke. U jednom momentu 
sam pomislio da to ne pokoleba moje borce, da se ne uplaše pred tom odlučnošću 
i upornošću Švaba, sa kojima nismo imali mnogo iskustva, a to bi bilo poražavajuće. 
Da ih pokrenu sa naših položaja, da nas isteraju na snijegom pokrivenu ravnicu 
koja se prostirala iza nas, loše bi se proveli. Nadao sam se da to razumeju i 
komandiri vodova i desetari i mitraljesci i da će moći savladati eventualnu 
krizu koja bi ih mogla snaći.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Naredio 
sam da se pripreme bombe i da ih, kad priđu dovoljno blizu, bombama odbiju. Švabe 
su se drsko primicale, četa ih je smireno i organizovano tukla. Kad su došli 
na domet bombi, bombaši su stupili u dejstvo. Bombe su eksplodirale, 
mitraljeski rafali su bili duži, a poklik mojih boraca dopunjavao tu opštu 
huku. Najžešći okršaj je vodio Gojko sa svojim vodom. Njihovo uzvišenje je 
bilo u dimu i vatri i nije se moglo znati šta se zapravo tamo zbiva. Tek kad su 
Švabe pojurile uz padinu uzvišenja, na kome se prava drama odigrala, bilo je 
jasno da su izdržali, da smo još jedan uspjeh izvojevali, u čemu treba odati 
prije svega priznanje odvažnim mitraljescima i neustrašivim bombašima Knežević 
Gojku, Knežević Stevi, Knežević Mirku, Kovačević Bošku, Pilipović Marku, 
Pilipović Radu, Grbić Petru, Žiki i drugima, koji nisu ustuknuli pred bahatim 
Švabama, pred njihovim brzometnim šarcima&quot; i uzvicima &quot;forvec&quot;. 
I ne da nisu uzmakli, već su im održali pravu lekciju kako se savladuju nedaće 
i kako partizani izvršavaju svoje zadatke.<o:p>
</o:p>
</span></p>
<p class="MsoNormal" style="text-indent:11.0pt;line-height:91%"><span lang="DE" style="mso-ansi-language:DE">Još 
tri puta su Švabe pokušavale u toku 4. januara da nas zbace sa naših položaja 
i da na konak odu u Teslić, ali svaki put su bili odbačeni. Nevjerovatno je 
koliko je čelika i eksploziva tog novogodišnjeg dana bilo izručeno na naše 
položaje, a da je od svega toga samo jedan borac bio lakše ranjen. Na suprot 
tome, Nijemcima je osujećena namjera i naneseni ozbiljni gubici.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Predveče, 
kad je neprijatelj odstupio, došao nam je komandant 2. bataljona 1. proleterske 
brigade i prvo što je učinio po dolasku u našu četu zahvalio se borcima za 
ispoljenu hrabrost i za nesumnjiv uspjeh koji su izvojevali tog dana. Gojku je 
posebno čestitao na njegovoj odvažnosti i hrabrom držanju boraca njegovog 
voda. Nije mogao verovati da smo u svemu tome prošli bez gubitaka. Radovao se 
našem uspjehu, i rekao nam da bi uvek želio imati takav komšiluk u borbi.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">I 
komandant našeg bataljona je bio zadovoljan sa onim što smo tog dana učinili 
i odao nam je priznanje. Tako smo počeli ratnu 1943. godinu, po mećavi i u 
bespoštednoj borbi. Čestitanja koja smo primili toga dana za uspjeh, bila su 
nam draga naknada za sve napore koje smo u njih uložili.<o:p>
</o:p>
</span></p>
<span lang="DE" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
DE;mso-fareast-language:EN-US;mso-bidi-language:AR-SA">Petar RODIĆ PEPA</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_38.htm"><b>Prethodni dokument</b></a></TD>
<TD><a href="31_40.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

