<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_20.htm"><b>Prethodni dokument</b></a></TD>
<TD><a href="46_22.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading51" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;mso-pagination:widow-orphan lines-together;page-break-after:avoid;
background:transparent"><a name="bookmark13"><span lang="HR" style="mso-fareast-language:
HR">Borba s folksdojčerima kod sela Bogdašića</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Prema 
izvještaju Štaba 12. slavonske brigade od 20. novembra 1942. neprijateljeve 
snage jačine oko 160 folksdojčera, dolazeći iz pravca Orljavca, Kamenske, 
Milivojevaca i Tornja oko 11 sati napali su selo Kruševo, Bogdašić i Striježevicu 
da bi nasilnim izviđanjem otkrili prisustvo i jačinu partizanskih snaga. Pored 
toga, namjera im je bila da izvrše pljačku i popale srpska sela sjeverno od 
Kamenske.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">U 
veoma oštroj borbi koja je trajala od 11 do 16 sati, 2, 3. i 4. bataljon 12. 
slavonske brigade potpuno su razbili neprijatelja i nanijeli mu teške gubitke 
od 45 poginulih i više ranjenih. Zarobljena su dva neprijateljska vojnika i 
jedan legionar. Zaplijenjeno 27 pušaka, jedan puškomitraljez i dva automata. 
Sutradan, 21. novembra, prilikom pretraživanja bojišta, pronađena su i 
prebrojana 43 ubijena folksdojčera i 20 pušaka, 1 puškomitraljez i 2 
automata.<sup>150</sup></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Procjena 
Štaba Brigade i štabova bataljona da su neprijateljevi gubici bili znatno veći, 
zasniva se na pretpostavci i izjavama seljaka koji su poslije završene borbe, 
po mraku, skupljali i prevozili ranjene i poginule neprijateljeve vojnike u 
Kamensku i Orljavac.<sup>151</sup> Hronološko povezivanje izvještaja Štaba 
Brigade i dokumenata pronađenih u neprijateljevoj arhivi, ubjedljivo pokazuje 
da je neprijateljev napad na selo Kruševo i Bogdašić bio taktički veoma 
dobro pripremljen i izveden po planu »Brin«. To je neprijatelju omogućilo da 
u sukobu sa bataljonima brigade, zahvaljujući propustu Štaba 3. bataljona, 
prema sopstvenom priznanju, izbjegne uništenje. Napad su planirali i izveli 
dijelovi folksdojčerskog bataljona za intervencije iz Orljavca, na čelu sa 
komandantom garnizona kapetanom Viktorom Slavnićem.<sup>152</sup> Iz 
zapovijesti koja je izdata 19. novembra 1942. vidi se da je napad organizovan da 
bi se izvršilo nasilno izviđanje Gradine i sela Bogdašića koji su se morali 
bezuslovno zauzeti. Neprijatelj nije znao da se u selu Šušnjarima, Vučjaku i 
Striježevici nalazi 1. slavonska brigada.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Napad 
je izveden sa četiri kolone, a neprijateljeve snage sastojale su se od 158 
njemačkih vojnika prikupljenih iz četiri uporišta: Kamenske, Orljavca, 
Milivojevaca i Tornja. Pošto je bila najudaljenija, prva je krenula kolona iz 
Tornja, pravcem selo Oljasi i spojila se sa kolonom broj 2, koja je pristigla iz 
Milivojevaca. Kolona broj 3 iz Orljavca krenula je u 7.30 sati pravcem Kamensko 
- s. Vranić. Kolona broj 4 iz Kamenske krenula je posljednja, u 8 sati preko s. 
Amatovaca i, dalje, prema s. Bogdašiću. U zapovijesti je naređeno da se svi 
partizani, koji se zateknu s oružjem, strijeljaju na licu mjesta. Oko 10 sati 
neprijateljeva izviđačka grupa osmotrila je partizansku kuhinju u selu Kruševu 
i grupu partizana. U 10.30 sati napad je počeo na selo Kruševo. Borbu je 
prihvatio stražarski vod, koji se poslije kraće borbe povukao. Neprijatelj se 
nije zadržavao u Kruševu, već je krenuo seoskim putem prema selu Striježevici. 
Na pojavu neprijateljeve kolone, prvi je reagovao 2. bataljon koji se nalazio u 
selu Striježevici. Njegova druga četa prekinula je taktičku obuku i energičnim 
manevrom, koristeći se usječenim poljskim putem, zašla neprijatelju za leđa 
koji se nalazio u groblju na sjevernoj strani sela Bogdašića. Štab 3. 
bataljona, suprotno od naređenja Štaba Brigade, nije uputio svoju 1. četu 
preko k. 598 Gradina, već pogrešnim pravcem preko sela Kruševa i, dalje, 
seoskim putem prema selu Bogdašiću. Komandir čete Borislav Mioljević pokušao 
je da, bar djelimično, ispravi grešku štaba bataljona, ali je već bilo 
kasno. Borba se ipak, završila za Brigadu uspješno. Prema sopstvenom 
priznanju, neprijatelj se spasao bjekstvom.<sup>153</sup></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">U 
izvještaju o gubicima neprijatelj priznaje da je imao samo 30 izbačenih iz 
stroja, od čega 17 mrtvih i 12 ranjenih.<sup>154</sup> Brigada je imala 3 
poginula i 9 ranjenih boraca. Među poginulima nalazio se puškomitraljezac 2. 
čete, Stojan Vučković, iz sela Grđevica, desetar Drago Smoljanović iz 
Kujnika i zamjenik komandira 2. čete 4. bataljona, Srbo Kokić, iz sela Đurčića. 
Među ranjenima bili su puškomitraljesci iz 1. čete 3. bataljona, braća 
Branko i Stanko Baričević,<sup>155</sup> Joza Hlišić<sup>156</sup> iz 
Slavonskog Broda, kao i vodnik Boro Vukadinović<sup>l37</sup> iz Budimaca. U 
borbi su se istakli: 2. četa 2. bataljona, 1. četa 3. bataljona, 1. i 2. četa 
4. bataljona sa svojim komandirima.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:
footnote">[1]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Dok 
se nalazila u Šušnjarima, Vučjaku i Mrkoplju, Brigada je popunjena sa 200 
novih boraca koji su završili osnovnu vojnu obuku u mobilizacijskom centru u s. 
Rogulje. Uspješne borbe 12. slavonske brigade snažno su odjeknule i uticale na 
novi priliv dobrovoljaca, tako da se brojno stanje povećalo na preko hiljadu.</span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><span class="Footnote6pt23"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[1]</span></i></span></a><span class="Footnote0"><i><span lang="HR" style="mso-fareast-language:HR"> 
    Prilikom napada na s. Kruševo, zarobljen je Svetozar Bosiočić iz Oljasa. 
    Njegova dva sina, Jakov i Bogdan, stupili su u 1. slavonsku brigadu. Stariji 
    sin Jakov poginuo je kao komandant bataljona u 21. slavonskoj brigadi. Pored 
    Svetozara Bosiočića, u Kru- ševu je poginula mlađa žena Bojana Puač. 
    Na grudima joj je bila ćerka od godinu dana. Devojčicu i mrtvu majku pronašao 
    je Jakov Bosiočić Veseli, desetar u 4. bataljonu 1. brigade.</span></i></span><i><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_20.htm"><b>Prethodni dokument</b></a></TD>
<TD><a href="46_22.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

