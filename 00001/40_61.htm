<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_60.htm"><b>Prethodni dokument</b></a></TD>
<TD><a href="40_62.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">PROMJENA 
NJEMAČKOG STAVA PREMA ČETNICIMA<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Vidjeli 
smo da su Nijemci cijelo vrijeme od jeseni 1941. pa do kapitulacije Italije 
podozrivim okom gledali na četnike i Mihailovića, usprkos mjestimičnoj 
kolaboraciji, četničkim ponudama za modus </span><span lang="DE" style="mso-ansi-language:DE">vivendi</span><span lang="HR" style="mso-ansi-language:HR"> 
i stalnoj borbi četnika protiv partizana. Nijemci su se osobito bojali da će 
četnici punom snagom okrenuti svoje oružje protiv njih u slučaju savezničkog 
iskrcavanja na jadranskoj obali ili u Grčkoj. Da spriječe tu mogućnost, 
Nijemci su postupno razoružavali legalizirane četnike u Srbiji, a protiv 
ilegalnih su se borili prema potrebi; podržavali su sporazume o kolaboraciji 
između hrvatskih kvislinških vlasti i četnika u Bosni; inzistirali su da 
Talijani razoružaju četnike u svojoj službi, a konačno su u maju 1943. i 
sami razoružali dio četničkih snaga u Crnoj Gori i u jugoistočnoj Bosni. Kad 
su se savezničke snage iskrcale na Siciliji, a nešto poslije toga i na 
talijansko kopno a ne na Balkan, opasnost od četnika kao potencijalnih 
protivnika veoma se smanjila i Nijemci su ubrzo nakon kapitulacije Italije bili 
spremni prihvatiti četnike kao kolaboracioniste. Oni im nikad neće potpuno 
povjerovati, ali u suradnji protiv zajedničkog neprijatelja, partizana, Nijemci 
nisu mnogo riskirali, osobito dok je kolaboracija bila pod njemačkim uvjetima i 
dok se četnicima davala samo minimalna pomoć. Nijemci su shvatili da bi četnici 
mogli biti posebno korisni i pomoći da se partizani zadrže izvan Srbije, što 
je bilo od velike važnosti za željezničke pruge i za njemačko snabdijevanje 
nemetalima i hranom - a ujedno i od temeljne važnosti za same četnike, jer je 
Srbija bila glavno područje njihove vojne i političke organizacije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nekoliko 
osamljenih i nepodržanih primjera izravne njemačko-četničke kolaboracije 
koji su se dogodili prije talijanskog sloma (vidi Glavu 7) bili su rezultat 
inicijative pojedinih njemačkih ili četničkih komandanata. U maju 1943. je 
glavni komandant Srbije odlučio da se ne može ući u pregovore za sklapanje 
neke nagodbe između Nijemaca i četnika, što je zatražio četnički komandant 
Nikola Kalabić.<sup>3</sup> Kalabić je bio jedan od najvažnijih Mihailovićevih 
komandanata u Srbiji i njegov pokušaj da pregovara s Nijemcima indikativan je 
za promjenu četničke situacije. Četnički porazi u Hercegovini, jugoistočnoj 
Bosni i Crnoj Gori do kojih je došlo u proljeće 1943, te Mihailovićevo povlačenje 
prema Srbiji, nesumnjivo su utjecali na Kalabićevu odluku da traži neku 
nagodbu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">3 
Mikrofilm br. T-501, rola 249, snimak 372.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Krajem 
ljeta 1943, kad su četnici imali pred sobom vrlo teške borbe protiv partizana 
za obranu svojega glavnog uporišta, potrebe u oružju i municiji za njihove 
trupe u Srbiji postale su krajnje ozbiljne. Nijemci su bili jedini mogući izvor 
snabdijevanja, ako ne izravno, a ono posredno, preko Nedićeve administracije. S 
druge strane, činjenica da su morali policijski nadzirati veoma prostorno područje 
u jugoistočnoj Evropi, a istovremeno i dalje voditi borbu protiv partizana, 
prisilila je Nijemce da stvaraju druge vojne snage ili da udruže i prošire 
postojeće. Ova promjena politike započela je Hitlerovom direktivom br. 48 od 
26. jula, koja je izdana u očekivanju talijanske kapitulacije i dalje 
upotpunjavana dodatnim naređenjima koja su dali </span>Hitler<span lang="HR" style="mso-ansi-language:HR">, 
Vrhovna komanda, komandant jugoistočne Evrope i Vojni zapovjednik jugoistočne 
Evrope. Najveće raspoložive snage u tu svrhu imala je na jugoslavenskom 
teritoriju je<i> </i>hrvatska marionetska država i one su u to vrijeme brojale 
preko četvrt milijuna ljudi. Ipak, bile su to slabo uvježbane i loše vodene 
jedinice, bez odgovarajuće opreme, a njihovo poboljšanje tražilo je njemačku 
pomoć. K tome je u toj vojsci, medu svim činovima, bilo mnogo partizanskih 
simpatizera. Hitlerova naredba od 7. septembra o »Poboljšanju obrambene moći 
hrvatske vojske« trebala je ukloniti te nedostatke, ali se taj pothvat nije 
pokazao kao osobito uspio.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Već 
gotovo godinu dana prije talijanske kapitulacije mnogi su njemački generali i 
diplomati na sektoru Balkana bili uvjereni da čisto vojni pristup borbi protiv 
partizana ne može uspjeti. Generali </span><span lang="DE" style="mso-ansi-language:DE">L</span><span lang="HR" style="mso-ansi-language:HR">ö</span><span lang="DE" style="mso-ansi-language:
DE">hr</span><span lang="HR" style="mso-ansi-language:HR">, </span><span lang="DE" style="mso-ansi-language:DE">Bader</span><span lang="HR" style="mso-ansi-language:
HR"> i Glaise, kao i njemački poslanik u NDH Kasche, zahtijevali su kombinirani 
vojno-politički pristup. Ali Hitlerov Glavni stan sve do talijanskog sloma nije 
shvatio da Nijemci moraju naći još saveznika koji bi im pomogli da ispune 
svoje znatno povećane obaveze na Balkanu, a osobito za borbu protiv partizana, 
koji su se nakon svakog udarca oporavljali i postajali sve jači. Ako se borba 
protiv partizana mora voditi i na vojnom i na političkom planu, to će 
zahtijevati veliki stupanj elastičnosti. Dakle, Nijemci će se ipak nekako 
morati sporazumjeti s četnicima i pojačati njihovu efikasnost za borbu protiv 
partizana, a trebat će sklonuti i srpski narod da podrži tu novu politiku, 
prije svega ublaženjem dugo provođene politike masovnih represalija. </span><span lang="DE" style="mso-ansi-language:DE">Hermann</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Neubacher</span><span lang="HR" style="mso-ansi-language:HR">, čovjek 
izabran da koordinira tu novu politiku, odaslan je u oktobru u Beograd sa 
specijalnim ovlaštenjima, koja je trebalo proširiti na svu jugoistočnu 
Evropu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Hitlerove 
zapovijedi Neubacheru sadržane su u njegovoj direktivi od 29. oktobra 1943. pod 
naslovom »Jedinstveno vođenje borbe protiv komunizma na Jugoistoku.« Glavne 
odredbe ove direktive glase kako slijedi (parafrazirano):<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">1. 
Komunistička opasnost na Jugoistoku zahtijeva jedinstvenu protuakciju.<span style="letter-spacing:-.6pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">2. 
Političko vođenje protuakcije zadatak je poslanika Neubachera, specijalnog 
opunomoćenika ministarstva vanjskih poslova, koji svoje smjernice dobiva od 
ministra vanjskih poslova Reicha. Specijalni opunomoćenik sprovodi ovu akciju u 
najužoj suradnji s Glavnim komandantom jugoistočne Evrope i Vojnim 
zapovjednikom jugoistočne Evrope.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">3. 
Zadatak je specijalnog opunomoćenika da politički organizira nacionalne 
antikomunističke snage u raznim zemljama Jugoistoka i da usmjeri njihove napore 
u borbi protiv komunističkih bandi. Jedino je on ovlašten da vodi, odobri ili 
odbije pregovore s vodama bandi.<span style="letter-spacing:-.35pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="letter-spacing:-.35pt;mso-ansi-language:HR">4.</span><span lang="HR" style="mso-ansi-language:HR"> 
Ekonomsku politiku na Jugoistoku, osobito s obzirom na snabdijevanje stanovništva, 
treba organizirati tako da doprinosi ujedinjenoj antikomunističkoj akciji. 
Specijalni opunomoćenik ima punu ovlast da ustanovi i sprovodi principe 
ekonomske politike na Jugoistoku.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">6. 
Njemačke civilne vlasti treba efikasnije reorganizirati, a njihovo osoblje 
smanjiti. Nacionalnim administracijama na raznim područjima Jugoistoka treba 
dati veću ulogu u vođenju upravnih poslova i ekonomije, pod uvjetom da je to 
politički besprijekorno...<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">8. 
Za provođenje kaznenih mjera (represalija) treba dobiti pristanak specijalnog 
opunomoćenika.<sup>4</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">4 
Mikrofilm br. T-120, rola 753, snimci 365.533-36. Vidi također </span><span lang="DE" style="font-size:7.0pt;mso-ansi-language:DE">Neubacher, 
</span><span lang="HR" style="font-size:7.0pt;mso-ansi-language:HR">str. 
164-170.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Direktiva 
je sadržavala i nekoliko drugih točaka, uključujući i one koje se odnose na 
položaj i jurisdikciju njemačkih vojnih i diplomatskih predstavnika u 
Nezavisnoj Državi Hrvatskoj. Kao što se često događalo pod njemačkim 
okupacionim režimima, Neubacherova aktivnost zapravo se nije proširila do 
granica njegovih ovlaštenja navedenih u direktivi. Kad je politika kolaboracije 
s četnicima jednom bila zacrtana, </span><span lang="DE" style="mso-ansi-language:DE">Neubacher</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="HR" style="mso-ansi-language:HR"> usprkos riječima 
direktive imao malo što uraditi oko zaključivanja i provođenja pojedinačnih 
sporazuma o primirju. On praktično nije imao nikakvog utjecaja na formiranje 
njemačke ekonomske politike ni u Srbiji ni na drugim područjima Jugoistoka, 
osim u Grčkoj. Ekonomski opunomoćenik za Srbiju, </span><span lang="DE" style="mso-ansi-language:DE">Neuhausen</span><span lang="HR" style="mso-ansi-language:
HR">, bio je previše moćan i previše uspješan u vođenju srpske privrede na 
veliku njemačku korist da bi dozvolio miješanje izvana. Nadalje, Neuhausenove 
su ovlasti upravo bile proširene prilikom reorganizacije okupacione 
administracije, kad je on postao šef i vojne administracije. </span><span lang="DE" style="mso-ansi-language:DE">Neubacher</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="HR" style="mso-ansi-language:HR"> ipak imao znatan 
utjecaj na politiku masovnih represalija u Srbiji i zaslužan je za drastično 
ublaženje njene surovosti. Okrutna formula strijeljanja pedeset talaca za 
svakog ubijenog Nijemca, koja je u februaru 1943. smijenila prijašnju formulu 
100:1, bila je sada posve uklonjena. Vojni komandanti nisu više imali naznačen 
obavezujući broj za odmazdu i zbog toga su strijeljanja talaca postala rjeđa, 
a broj strijeljanih relativno malen. Malo je vjerojatno da je ova promjena 
politike (iako zaista dobrodošla) značajnije promijenila stav širokih slojeva 
stanovništva. Ranija divljaštva bila su još previše živa i promjena je bez 
sumnje shvaćena kao još jedan znak da njemačka ratna sreća nestaje.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Točka 
6 direktive od 29. oktobra ovlastila je Neubachera da proširi ovlasti 
nacionalnih vlada na Jugoistoku, uključujući i Nedićev režim u Srbiji. Ali 
kako se </span><span lang="DE" style="mso-ansi-language:
DE">Hitler</span><span lang="HR" style="mso-ansi-language:HR"> uporno protivio 
konkretnim prijedlozima što ih </span><span lang="DE" style="mso-ansi-language:
DE">je</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Neubacher</span><span lang="HR" style="mso-ansi-language:
HR"> činio u tom smislu, Nedić je ostao bez moći kao i prije. </span><span lang="DE" style="mso-ansi-language:DE">Neubacher</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="HR" style="mso-ansi-language:HR"> ipak pomogao da dođe 
do nekog stupnja kolaboracije između četnika i Nijemaca i ubrzo nakon njegovog 
dolaska u Beograd zaključen je niz takozvanih ugovora o primirju između 
nekoliko istaknutih četničkih komandanata i njemačkih snaga.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Usprkos 
slovu Neubacherove direktive (točka 3) pravo zaključivanja ugovora o primirju 
s četnicima i odlučivanja o pitanju pomoći imao je Glavni komandant jugoistočne 
Evrope (</span><span lang="DE" style="mso-ansi-language:DE">von</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">Weichs</span><span lang="HR" style="mso-ansi-language:HR">), 
koji je, u slučaju Srbije, to pravo prenio na vojnog zapovjednika jugoistočne 
Evrope (koji je također bio i vojni zapovjednik Srbije), a na komandanta Druge 
oklopne armije za jugoslavenska područja pod njegovom komandom.<sup>5</sup> 
Stvarne pregovore, zasnovane na principima koje je obznanio Glavni komandant, i 
potpisivanje sporazuma obavljali su niži oficiri, uglavnom majori i kapetani. S 
četničke strane, također, poslije pregovora u Divcima 1941. godine nikada 
nije Mihailović bio taj koji je pregovarao s Nijemcima, već su to bili njegovi 
razni viši komandanti ili zamjenici tih komandanata. Nema sumnje da je to bilo 
smišljeno nastojanje četničke Vrhovne komande: ako Mihailović nije osobno 
uvučen u pregovore, uvijek su mogli reći (što su kasnije stvarno i. govorili) 
da on nikada nije odobrio takve sporazume, te da su ih pojedini komandanti 
zaključili na svoju ruku, pa za to ne treba kriviti Mihailovića. Svejedno se 
čini da je on sigurno znao za. te sporazume i odobravao ih. Kao što će se 
uskoro vidjeti, te su ugovore na kraju krajeva sklapali neki glavni Mihailovićevi 
komandanti i glavni inspektor svih četničkih trupa. Ugovori s Nijemcima bili 
su dio šire četničke politike, a ticali su se velikih i strateških važnih 
teritorija, kao i teritorija u neposrednoj blizini Mihailovićevog štaba. A što 
je najznačajnije, izgleda da u direktivi Glavnog komandanta jugoistočne Evrope 
od 21. novembra 1943. i u tekstu samih sporazuma postoji smišljeni napor da se 
u kolaboraciju ne umiješa, general Mihailović, čak i da ga se razriješi 
svakog grijeh kolaboracije.<o:p>
</o:p>
</span></p>
<span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">5 Mikrofilm br. T-313, rola 488, snimak 245.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_60.htm"><b>Prethodni dokument</b></a></TD>
<TD><a href="40_62.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

