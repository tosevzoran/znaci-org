<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_32.htm"><b>Prethodni dokument</b></a></TD>
<TD><a href="49_34.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b>Povratak na 
Cerkljansko<o:p>
</o:p>
</b></p>
<p class="MsoNormal">&nbsp;<o:p>
</o:p>
</p>
<p class="MsoNormal">Brigada se na sektoru Uskovnice zadržala do 3. juna osim 
1. bataljona koji je već 31. maja krenuo u Cerkno. Kao kuriozitet treba istaći 
da se ovih dana jedna patrola Gradnikove brigade popela na vrh Triglava i tamo 
razvila slovenačku zastavu; to je bila prva zastava sa petokrakom .na Triglavu.</p>
<p class="MsoNormal">Prema naređenju štaba divizije, brigada je trebalo da se 
najkasnije do 6. juna vrati u Cerkno gde će primiti nove zadatke. Svi pokušaji 
štaba brigade da se izvrši zapovest štaba divizije bili su bezuspešni. 
Neprijatelj je na one pravce kuda su naše jedinice imale da prođu doveo jake 
snage, čime je naš marš u Cerkno bio praktično onemogućen. Manevrovali smo 
sve do 7. juna, kada je štab brigade odlučio da izbije na sektor Kuk — Razor 
— Na Kalcu (severno od Tolmina). Tu su naše jedinice ostale sve do 10. juna i 
tada su noću prešle železničku prugu u Baškoj Grapi i izbile na Šentviškogorsku 
visoravan<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.</p>
<p class="MsoNormal">Tih dana je neprijatelj preduzeo veću akciju na našu 
oslobođenu teritoriju na kojoj se nalazio i 1. bataljon Gradnikove brigade. 
Prema podacima naše obaveštajne službe, u Bašku Grapu su 4. juna došla 32 
kamiona nemačke vojske. Idućeg dana je iz Gradiške stiglo još 67 kamiona i 
dve železničke kompozicije — ukupno oko 1.800 ljudi. Te snage su zatvorile 
liniju duž Baške Grape i uspostavile direktan kontakt sa onim snagama (1.500 
ljudi) koje su se već nalazile na blokadnim položajima u Selskoj dolini.</p>
<p class="MsoNormal">Neprijatelj je na oslobođenu teritoriju Cerkna nastupao u 
tri kolone: prva, od oko 500 ljudi, iz Baške grape preko Bukova, druga, od oko 
500 ljudi, iz Škofje Loke prema zapadu i treća, bataljon &quot;Heine&quot;, iz 
Idrije<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a>.</p>
<p class="MsoNormal">Štab divizije u ovoj situaciji imao je na raspolaganju 
samo Vojkovu brigadu, 1. bataljon Gradnikove, štab Prešernove (bez bataljona 
koji su se još nalazili u Gorenjskom) i podoficirsku školu. Pošto je prozreo 
neprijateljske namere i težnju da kolonama iz Idrije i Bukova koje bi se 
spojile negde oko Zelina ili Reke, jedinicama na sektoru Cerkna preseče puteve 
povlačenja u centralni deo oslobođene teritorije, štab divizije je 5. juna 
odlučio da se povuče na levu obalu Idrijce, na liniju Jagršče — Šebrelje. 
Na desno krilo, severno od Jagršča položaje je poseo štab Prešernove 
brigade, severno od Sebrelja bila je jedna četa 1. bataljona Vojkove, a na 
levom krilu, u selu Srednje Šebrelje, nalazili su se položaji divizijske 
artiljerije.</p>
<p class="MsoNormal">&nbsp;</p>
<p class="MsoNormal">Prve borbe počele su 7. juna, kad su na drugoj strani reke 
Idrijce izbili manji neprijateljski delovi. To je bila prethodnica glavne kolone 
koja se od Bukova kretala drumom prema Reci, a njena leva pobočnica u pravcu 
Ravni. Zaseda Vojkove brigade kod Sv. Ivana imala je veoma povoljne položaje i 
dosta jako naoružanje: dva teška minobacača, dva teška mitraljeza i više puškomitraljeza. 
Zbog toga je iznenadni vatreni nalet po neprijateljevoj prethodnici bio veoma 
efikasan: ubijeno je oko 20 niegovih vojnika, a mnogo više ranjeno. Posle 
pristizanja neprijateljevih pojačanja on je pokušao da pređe na levu obalu 
Idrijce, ali u tome nije uspeo zbog jakog otpora naših jedinica.</p>
<p class="MsoNormal">Oko tri časa popodne. 1. bataljon Gradnikove brigade poseo 
je položaje na kojima se dotle nalazio 1. bataljon Vojkove. Međutim, u toku 
ovog dana neprijatelj je odustao od daljih napada, jer je došao do zaključka 
da frontalnim napadom neće moći zauzeti položaje 1. bataljona Gradnikove 
brigade kod Sv. Ivana. On je počeo da se iz korita Idrijce povlači na drum 
koji iz Reke vodi prema Bukovu. <span lang="DE" style="mso-ansi-language:DE">Tom 
prilikom je pretrpeo osetne gubitke jer mu se povlačenje pretvorilo u pravo 
bekstvo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Sledećeg 
dana, 8. juna, stanje na ovom sektoru bilo je relativno mirno. Neprijatelj je 
tragao za partizanskim jedinicama i ustanovama na desnoj obali Idrijce i na 
sektoru Cerkna, ali ih tamo nije bilo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku 8. juna 
neprijatelj je koncentrisao veće snage na desnoj obali Idrijce, u selima Jazne, 
Otalež, Plužnje i Lazec, a kod Zelina kopao je rovove i gradio privremene 
bunkere. Idućeg dana, 9. juna, oko devet časova, neprijateljska prethodnica 
koja je iz doline Idrijce krenula u pravcu Jagršča naišla je na zaštitnicu 
štaba Prešernove brigade koja je posle kratke borbe razbila ovu prethodnicu i 
odbacila je u dolinu. Posle pristizanja neprijateljske glavnine povukla se zaštitnica 
Prešernove brigade u pravcu prevoja Oblakov vrh. </span>Prema nepotpunim 
podacima, u ovom sukobu je ubijeno 20 neprijateljskih vojnika.</p>
<p class="MsoNormal">Neprijatelj je popalio nekoliko kuća u Jagrščama, a 
zatim produžio prema Šebreljama, ali je na liniji Pšenkar — Šebrelje naišao 
na položaje 1. čete 1. bataljona Gradnikove brigade i zaštitne čete štaba 
divizije. <span lang="DE" style="mso-ansi-language:DE">Tom prilikom je razbijen 
i odbačen u Jagršče. U isto vreme je jedna druga neprijateljska kolona pokušala 
da se probije iz doline Idrijce preko Sv. </span>Ivana na Sebreljsku visoravan. 
Tamo su se nalazile ostale jedinice Gradnikove brigade. Prvi neprijateljski 
napad je odbijen, ali su se naše jedinice morale povući, jer je istog dana iz 
Idrije vršio pritisak u pozadinu naših snaga. Naše jedinice okupile su se u 
rejonu Nastana i Pisanca (istočno od Oblakovog vrha) i posle pada mraka prešle 
su sedlo Oblakov vrh i krenule na Vojsko. <span lang="DE" style="mso-ansi-language:
DE">Tu je kolona prenoćila. Ovde su se nalazili štab divizije, štab Prešernove 
brigade, 1. bataljon Gradnikove, komanda vojnog područja, pokretna bolnica, 
podoficirska škola, partijska škola, ljudstvo iz raznih radionica, politički 
radnici sa terena itd. Sledećeg dana krenuli su preko Gorenje Trebuše u Čepovan.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pošto u ovoj 
ofanzivi neprijatelj nije postigao cilj — uništenje naših oružanih snaga 
— počeo se svetiti nad nevinim narodom. Na najzverskiji način ubijeno je 
nekoliko stanovnika i zarobljenih partizana. Ovom prilikom su popaljena sela 
(Jagršče, Sebrelje, Reka, Lazec, Krnice), a sva druga koja su bila obuhvaćena 
ovom ofanzivom potpuno su opljačkana. Za te zločinačke postupke nemački 
vojnici su dobili blagoslov od svoga generala Ludviga Kiblera (Kübler), 
komandanta Operativne zone Jadranskog primorja, koji je 24. februara 1944. 
pisao:<o:p>
</o:p>
</span></p>
<p class="MsoNormal">&quot;... U borbi je opravdano i nužno sve što dovede do 
uspeha. Preuzimam na sebe ličnu odgovornost za sve što će u tom smislu biti učinjeno 
... U odnosu na bandite i njihove pomagače dozvoljen je najstroži postupak. 
Zarobljene bandite treba streljati ili vešati...&quot;<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a></p>
<p class="MsoNormal">Prvi bataljon Gradnikove brigade stigao je 11. juna u 
sastav brigade koja je posela položaje istočnije od Šentviškogorske 
visoravni. <span lang="DE" style="mso-ansi-language:DE">Bataljon se razmestio 
kod Ravni, 2. oko Zakriža i 3. kod Jesenice.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedna 
neprijateljska kolona kretala se 12. juna iz Idrije duž Idrijce prema Zelinu i 
Reci. Jedinice 2. bataljona koje su bile u zasedi između Reke i Bukova, dočekale 
su je a pošto je neprijatelj bio nadmoćniji, naše jedinice su morale da se 
povuku. Ubijena su 2 neprijateljska vojnika, 3 su ranjena, a oslobođeno je 
nekoliko civilnih lica koje su Nemci prethodno bili uhapsili. I 14. juna 3. 
bataljon je kod Jesenice vodio borbu sa jednom nemačkom kolonom, jačine od oko 
sto vojnika, koja je razbijena uz osetne gubitke. Po naređenju štaba divizije 
brigada je otišla na sektor Gorenjskog<a style="mso-footnote-id:ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a>.<o:p>
</o:p>
<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> 14-dnevni izveštaj štaba 
    Gradnikove brigade od 14. juna 1944. štabu 31. divizije (Arhiv IIRP, F. 
    279/III); sećanja Ivana Sulica, Ladislava Dur jave, Antona Božica i Nade 
    Božičeve (sve u arhivu predsedništva SUB NOR Slovenije).</p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a> Bataljon &quot;Heine&quot; 
    krenuo je u akciju sa 460 ljudi, 3 minobacača, 6 mitraljeza, 29 puškomitraljeza 
    i 73 automata (Izveštaj bataljona &quot;Heine&quot; od 12. juna 1944. — 
    Arhiv VII u Beogradu).</p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a> Izveštaj obaveštajnog 
    centra 31. divizije od 12. juna 1944. <span lang="DE" style="mso-ansi-language:DE">Arhiv 
    IIRP, F. 74/11.<o:p>
    </o:p>
    </span></p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a><span lang="DE" style="mso-ansi-language:DE"> 
    Izveštaj štaba 31. divizije od 7. i 13. juna 1944. štabu 9. korpusa 
    (Arhiv IIRP, F. 276/111); obaveštajni izveštaji štaba 31. divizije od 5., 
    10. i 14. juna 1944. (Arhiv IIRP, F.74/II); 14-dnevni izveštaj štaba 
    Gradnikove brigade od 14. juna 1944. štabu 31. divizije (Arhiv IIRP, F. 
    279/III).<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_32.htm"><b>Prethodni dokument</b></a></TD>
<TD><a href="49_34.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

