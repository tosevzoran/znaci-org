<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_32.htm"><b>Prethodni dokument</b></a></TD>
<TD><a href="27_34.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="FootnoteItalic" style="margin-top:0mm;margin-right:0mm;margin-bottom:
0mm;margin-left:99.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark35"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Bodytext3">NA 
NERETV</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext3">I</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Sneg ee topi. Kolona vijuga dolinom Neretve. U 
dolini je mnogo vojske. Čuju se topovi. Odjekuju i eksplozije avionskih bombi. 
Pokraj kolone prođe četa tenkova, koja hita na položaj. Crvena petokraka 
odudara od tamnozelene boje tenkova, koji su do oslobođenja Prozora služili 
neprijatelju. Sada je to naše oruđe. Na raskvašenom putu od istopljenog snega 
ostaju tragovi gusenica.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U koloni se tiho začu 
pesma. Ubrzo postade snažnija. I u časovima kada je snaga na izmaku, u očekivanju 
novih okršaja, pesma je uvek nosila ljude, davala im novu snagu; s njom se lakše 
koračalo iako su noge bile umorne, iako je mraz štipao nepokrivene delove 
tela, iako smo već nekoliko dana dobivali samo po jedan obrok hrane dnevno.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dolina Neretve se sve 
više sužavala. Za leđima ostade skoro opustela Rama. Iznad puta se uzdiže 
Tovarnica. U podnožju usečeni put vijuga pored reke. Strme strane spuštaju se 
do samog puta. Ponegde se vide tragovi eksplodiranih bombi. Tutnji planinska 
reka, nosi suvo polomljeno granje i mrtva tela talijanskih vojnika, koja su se 
otkačila sa stene. Nosi i vojničku opremu, koja nije potonula, i pesmu 
proletera, koji hitaju duž njenih kanjona.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kasno u noć bataljon 
zastade u Jablanici. Po četama je izvršen raspored smeštaja. Druga četa 
ulazi u prostranu jednospratnu kuću nedaleko od Neretve. Za sudbinu domaćina 
niko nije znao. Jedino rasturene stvari pokazuju da se nešto dramatično 
odigralo s porodicom koja je tu živela.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Stiže sve više 
vojske. Bat koraka i topot konja odjekuju praznim ulicama. Meštana gotovo nema, 
samo je poneko ostao u kućama.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Umorni borci brzo zaspaše. 
Nisu osećali ni tvrd daščani pod, ni glad koja muči već toliko dana. Samo 
su stražar i dežurni upinjali zadnje snage da ostanu budni. Očni kapci su se 
gotovo sami zatvarali. Nekoliko boraca je uspelo da pre spavanja opere hladnom 
vodom nadule noge. Ostali su i to vreme iskoristili za odmor. Očekivao se 
pokret u toku noći.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Osmog marta, u četiri 
sata ujutru, dežurni je s mukom budio pospale ljude.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Večera, drugovi! 
— pozivao je on ko zna po koji put.<o:p>
</o:p>
</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Kakva večera!? 
Pusti me da spavam! — procedio bi neko okrećući se na drugu stranu.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Hoće li on da večera 
ili ne — to je njegova stvar.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dežurni je uporno 
drmusao svakog borca. Uskoro se četa nađe u stroju. Otekle noge, kukovi i 
kolena boleli su.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Kada pre prođe noć? 
— upita neko zevajući.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nije dobio odgovor. 
Ljudi su tromo vadili iz ranca porcije da prime večeru, doručak ili ručak — 
nisu ni sami znali šta. Pred kazanima, ispred kojih je dogorevala vatra, čekao 
je stroj. Jedni su čekali, dok su drugi već uveliko praznili porcije. Brzo je 
nestajao taj retko sku^ vani skrob od ječmenog, neprosejanog brašna. Utonulo 
parče goveđeg mesa jedva se osećalo pod kašikom.<o:p>
</o:p>
</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Pokret! — naređivao 
je dežurni.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Četa se brzo postroji. 
Do svanuća je ostalo nešto više od sata. Visoke planine, koje su se strmo spuštale 
ka Neretvi, teško su se raspoznavale. Jedino je svežina vazduha opominjala da 
su one na domaku. Zvezde su svetlucale na nebu. Kanjon je ravnomerno odjekivao 
pod udarcima reke.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kolonom po jedan četa 
pođe ka Neretvi. Za nekoliko minuta izbi na reku. Pogledi boraca usmeriše se 
na strmi prilaz mostu, na gvozdenu konstrukciju koja je virila iz vode, na most 
koji su naše jedinice, po naređenju druga Tita od 28. februara, bacile u 
vazduh. Srušen je da bismo neprijatelja zavarali. I to je uspelo. Neprijatelj 
je odatle povukao jače snage verujući da ćemo se probijati u drugom pravcu. A 
sada preko tog porušenog mosta prelaze borci i ranjenici. Čelo kolone se spušta 
strmim, gotovo vertikalnim prilazima ka izlomljenoj konstrukciji. Mnogi idu četvoronoške. 
Ispod mosta se penuša silovita reka. Penuša se i buči, udarajući u nakvašene 
delove mosta. Za konstrukciju koja viri iz vode privezan je uski drveni viseći 
most. Preko njega prelaze samo teži ranjenici. Borci su se pentrali po 
gvozdenim delovima mosta, koji su strmo štrčali iznad reke. Noć zahteva pažljive 
pokrete, a most ipak treba brzo proći, jer za nama slede druge jedinice koje do 
svanuća treba da pređu na levu obalu.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ko zna koliko ću 
puta do kraja rata preći ovu nemirnu reku? — tiho procedih.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Setih se Dunava koji 
mirno protiče kraj moje kuće. Na njemu sada plove brodovi pod nemačkim 
zastavama. A on teče i ćuti. .. Sada bih satima ostao prikovan iznad Neretve i 
gledao njene vrtloge, njenu nezadržljivu snagu, strme obale obaejane suncem, 
proplanke i stene. Živeo bih kraj nje i radovao se njenoj snazi.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U svanuće četa se nađe 
na levoj obali. Prva i 3. četa su uveliko hvatale vijugavi put, koji izlazi ka 
selu Krstacu</span><span lang="SR-CYR" style="mso-fareast-language:SR-CYR">.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kraj mosta desetak 
mrtvih četnika. Pali su izvršavajući naređenje koje su dobili od okupatora. 
Poginuli su braneći Italijane. Na njima su delovi izbledele talijanske 
uniforme. Na glavama crne šubare i kokarde umrljane zemljom i krvlju. Borci ih 
prezrivo pogledaše. Mnogi su pomislili: kada se ova borba završi, istorija će 
ih osuditi. Osudiće ih kao izdajnike. Osudiće ih i njihova rođena deca i ceo 
narod.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bataljon se užurbano 
hvata neravnog puta. Ispred njega je ogoleli besputni Prenj, najdivljija planina 
ovog kraja, kojom su do rata krstarili samo šverceri duvana.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Zadatak bataljona je da 
u sadejstvu sa ostalim jedinicama brigade proširi mostobran na levoj obali 
Neretve, da omogući nesmetan put ranjenicima, kojih je svakog dana sve više.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sunce se pomalja iznad 
visokih planina. Poneki oblak prođe nebom, lenjo, kao da želi da dugo ostane 
nad ogolelim zemljištem. Svuda unaokolo kras. Kao da iz zemlje niče. Za 
bataljonom ostade Jablanica i most preko Neretve.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Odjednom nebo se 
prolomi.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Avioni! Lezi! — 
začu se glas komandira čete.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kraj usečenog puta 
borci polegaše preko oružja. Samo su konji mirno stajali, natovareni kazanima 
i rezervnom municijom. Iznad bataljona kružila su četiri &quot;dornijea&quot;. 
Spuštali su se i nisko, ali nas nisu primetili. Ustremiše se ka Jablanici. Za 
koji trenutak odjeknuše bombe i selo Krstac, sa svojih desetak kuća, nestade u 
dimu i oblacima.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U kolonu stiže vest da 
su poginula četiri teška ranjenika. Ostadoše u tvrdom hercegovačkom kamenu.</span></p>
<p class="Heading1" align="right" style="line-height: normal; background-repeat: repeat; background-attachment: scroll; margin-left: 216.0pt; margin-right: 0mm; margin-top: 0mm; margin-bottom: .0001pt; background-position: transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic">Rade 
IGN</span><span lang="HR" style="font-family:&quot;Times New Roman&quot;;
mso-ansi-language:HR;mso-fareast-language:SR-CYR" class="Bodytext3Italic">J</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext3Italic">ATOVIĆ</span></p>
<p class="MsoNormal">&nbsp;<o:p>
</o:p>
</p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_32.htm"><b>Prethodni dokument</b></a></TD>
<TD><a href="27_34.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
