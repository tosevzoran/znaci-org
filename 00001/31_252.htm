<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_251.htm"><b>Prethodni dokument</b></a></TD>
<TD><a href="31_253.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">MILADIN 
ZORIĆ GARAČA</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="EN-GB">Znam 
da neću moći reći sve ono što je Miladin Zorić Garača učinio za nepune četiri 
godine ratovanja. On je za te četiri godine na stotine puta jurišao sa svojim 
&quot;šarcem&quot; i krčio put Vakufskoj četi, branio njen najistureniji položaj 
i štitio joj odstupnicu, a svaka ta borba je posebna priča o Garači. Bio sam 
s njim u Vakufskoj četi, u 2. bataljonu i brigadi i posmatrao kako nepoznati 
omladinac u uslovima surovog rata izrasta u heroja.</span></p>
<p class="MsoNormal" style="line-height:91%"><span lang="EN-GB">Rođen je 1923. 
godine u Oraškom Brdu, ratovao je u 3. krajiškoj brigadi, poginuo je 18. 
januara 1945. godine, braneći željezničku stanicu Šid, a za narodnog heroja 
je proglašen 1951. godine. Dodamo li ovom da potiče iz zaista siromašne 
porodice, da je u pečalbu krenuo dok je izrastao u dječaka, da je u borbu pošao 
sa prvom ustaničkom puškom i da je od običnog borca, pa preko mitraljesca i 
bombaša, izrastao u komandira čete, moglo bi se smatrati da je njegova 
biografija data potpuno.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Po 
tome se on, međutim, ne bi mnogo izdvajao iz hiljade boraca naše i drugih 
brigada. I drugi su rođeni u siromaštvu i išli u pečalbu, i drugi su 
&quot;prije vremena&quot; odlazili u rat, od borca izrastali u starješine i 
ginuli hrabro. Pa, ipak, Garača se po mnogo čemu izdvajao od ostalih. On se u 
danima ustanka prosto izborio za mjesto u Brđanskom vodu, a već nakon godinu 
dana smatrali smo ga junakom, nakon dvije herojem, a nakon tri izrastao je u 
legendu.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Garača 
je osnovnu školu, kao i mnogi njegovi vršnjaci, uzgred pohađao. Glavno zaduženje 
mu je bilo da napasa stoku, čisti podrum, sprema drva i obavlja druge poslove 
prije i posle boravka u školi. Otac mu je svakog proleća odlazio </span><span lang="EN-GB" style="mso-bidi-font-size:9.0pt">na 
rad u Beograd, a vraćao se u kasnu jesen, pa je on s majkom vodio brigu o kući 
i radio i najteže poljske poslove. I tek što je završio sa školom, otac mu 
je umro, a na njega su, kao najstariju mušku glavu u kući, pale teške obaveze 
i brige o siromašnom domaćinstvu. Umjesto da sa svojim vršnjacima preskače i 
lomi plotove, morao je podizati ograde oko svojih njivica. Dok su drugi bezbrižno 
čuvali stoku i nadmetali se u vještinama i snazi, on je učio rukovati 
sekirom, plugom i kosom. Zbog tako surove sudbine Miladin nije ni imao 
djetinjstvo, a pritisnut tim teškoćama i obavezama, kao da je brže rastao i 
sazrijevao od svojih vršnjaka. On već u četrnaestoj godini uspješno obavlja 
sve poljske poslove, pa čak između sjetve i žetve odlazi i na unsku prugu da 
bi zaradio neki dinar i izmirio porez, kupio nešto od odijela ili pokrpio druge 
kućne potrebe. Početkom 1941. godine otišao je na rad u Beograd, onako kako 
mu je i otac godinama odlazio. Nosio je ciglu i malter po građevinama, spavao u 
šupama Karaburme i Jatagana, hranio se oskudno i nastojao da zaradi, ušpara i 
pošalje majci što više. Rat je, međutim, ubrzo pokvario sve njegove planove 
i on se vraća u svoje Oraško Brdo.</span></p>
<p class="MsoNormal" style="margin-top:2.0pt;text-indent:18.0pt;line-height:91%"><span lang="EN-GB" style="mso-bidi-font-size:9.0pt">U 
danima ustanka priključuje se Brđanskom vodu, sa žarkom željom da postane 
borac i da pušku uzme u ruke. To, međutim, nije bilo lako. U taj vod su birani 
samo oni koji su vojsku služili i koji su bili vični oružju, a takvih je bilo 
dosta. Ali je i Miladin bio uporan. Iako mu pušku nisu davali, iako ga nisu 
hteli uvrstiti u vod, on se nije odvajao od njega i goloruk je išao u borbu.</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="EN-GB" style="mso-bidi-font-size:9.0pt">Brđanski 
vod je u prvim mesecima ustanka spadao u red najaktivnijih ustaničkih jedinica 
u našem kraju. On je svakodnevno išao u akcije, postavljao zasjede, napadao 
kolone i uporišta i u njemu slabić i kolebljivac nije mogao opstati. Ne 
izostajući ni iz jedne borbe Miladin je u nekoliko navrata dolazio do puške, 
ali svaki put su mu je oduzimali i davali nekom drugom za koga se smatralo da će 
je bolje iskoristiti. I tek pod konac jeseni, nakon što je bezbroj puta dokazao 
hrabrost, puška mu nije oduzeta, a on se, valjda, po prvi put u životu od srca 
radovao. Pošto se našao uz rame iskusnih i zrelih ratnika kakvi su bili Nikola 
Vojvodić Vojvoda, Dragan Čiča, Rade Zorić i drugi, trudio se da ne izostane 
iza njih. </span><span lang="DE" style="mso-bidi-font-size:9.0pt;mso-ansi-language:DE">I 
uspijevao je. Iz borbe u borbu bio je sve zapaženiji. Javljao se dobrovoljno u 
patrolu i na stražu, obavljao i kurirske poslove i ubrzo postao miljenče voda, 
a drugovi su ga od milošte sve više zvali Garačom.</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">U brigadu, sa Vakufskom četom, došao je s tim 
nadimkom i ona ga je kao takvog znala. Čini mi se da mu ni mnogi borci iz 
njegove čete nisu znali pravo ime. A Garaču je znala svaka četa u brigadi i 
svaki njen borac. On je tako od nepoznatog omladinca izrastao u prvog borca 
brigade. A u 3. krajiškoj bilo je teško biti najbolji borac i u vodu. To je 
trebalo dokazivati i potvrđivati u svakoj akciji i onda kad se napadalo i kad 
se branilo, u zasjedi i na maršu. Garača je svoju odvažnost pokazao već u 
prvim borbama brigade, u jurišima na Bihać, Jajce i Teslić, u borbi sa četnicima 
u centralnoj Bosni i u teškim odbrambenim borbama na Raduši iznad Prozora, a 
potvrđivao na Ifsaru, kod Bijelog Polja i Čelebića.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Još prije ulaska u brigadu i u prvim mjesecima 
boravka u njoj, Garača je tražio da mu daju puškomitraljez, ali to mu nije 
polazilo za rukom sve do bitke na Sutjesci. </span><span lang="EN-GB" style="mso-bidi-font-size:9.0pt">A 
do njega je došao na neobičan način. Brigada je između 20. i 25. maja 1943. 
godine vodila žestoke borbe u trouglu Ćehotina — Drina, u rejonu brda Pliješ. 
Nijemci su jurišali na naše položaje, a jedan vod iz naše 1. čete 2. 
bataljona branio je neku kosu. Ispred tog voda, na proplanku, nalazio se Rade 
Zorić, Garačin stric, sa &quot;šarcem&quot;, a Garača je kao i obično bio 
uz njega. Nijemci su tukli mitraljezima i minobacačima tako da se ni prst iza 
zaklona nije mogao pomoliti. Pošto smo odbili jedan napad, nekoliko Nijemaca je 
ostalo mrtvih pred nama. Privukli smo im se, uzeli im oružje i opremu, a u 
rancima pronašli i nešto hljeba. Podijelili smo ga drugarski, a Radi, Garači 
i još dvojici-trojici boraca koji su bili s njima istureni dobacili smo njihovo 
sljedovanje, onoliko koliko smo i mi dobili. </span><span lang="DE" style="mso-bidi-font-size:9.0pt;mso-ansi-language:
DE">Najedanput, &quot;šarac&quot; je prestao da dejstvuje.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Neprijateljski rafal je smrtno pogodio Radu. Ostali 
smo bez odvažnog i iskusnog mitraljesca. Garača mu je bio najbliži, priskočio 
mu, ali pomoći nije bilo. </span><span lang="EN-GB" style="mso-bidi-font-size:
9.0pt">Uzeo je Radin &quot;šarac&quot;, legao pored mrtvog strica i nastavio da 
gađa Švabe. Gledali smo tu scenu i divili se. Rade je ležao na mjestu gde je 
pao, a pored njega je ostalo parče hljeba koje mu je bilo namijenjeno.</span></p>
<p class="MsoNormal" style="line-height:91%"><span lang="EN-GB">Kao da se zakleo 
nad mrtvim stricem, Garača nije nikad ispuštao iz ruku &quot;šarac&quot; koji 
je od njega naslijedio. Na maršu i na položaju pokrivao ga je šatorskim 
krilom, iako su njegova </span><span lang="EN-GB" style="mso-bidi-font-size:9.0pt">leđa 
ostajala nezaštićena, na odmorima ga je čistio i podmazivao, a kad je spavao 
stavljao ga je pored sebe. Ni za vreme najdužih marševa nikom nije dozvoljavao 
da ga odmeni, da mu mitraljez koji kilometar ponese — on i njegov &quot;šarac&quot; 
su uvijek bili u punoj gotovosti.</span></p>
<p class="MsoNormal" style="line-height:91%"><span lang="EN-GB" style="mso-bidi-font-size:
9.0pt">U bici na Sutjesci Garača je pokazao šta umije i šta može. Danima je 
nosio svoj mitraljez, s njim prvi istrčavao na grebene i visove i zaustavljao 
juriše Nijemaca, a posljednji se povlačio, štiteći odstupnicu svojim 
drugovima.</span></p>
<p class="MsoNormal" style="line-height:91%"><span lang="EN-GB" style="mso-bidi-font-size:
9.0pt">Pored hrabrosti ispoljavao je i izvanrednu izdržljivost. Nikad se nije 
požalio na teškoće, nikad umor nije osjećao, nikad posustao. Kad se cijela 
četa odmarala, on je svog ljubimca doterivao, a municiju brisao i nizao u 
redenike.</span></p>
<p class="MsoNormal" style="line-height:91%"><span lang="EN-GB" style="mso-bidi-font-size:
9.0pt">S njim je još jednom pregazio bosanske planine, jurišao na bunkere u 
Podgrobu i Prači, na utvrđenja Donjeg Vakufa i Bugojna, na kolone kod Duvna i 
Sinja i svaki put iznova izazivao divljenje svojih drugova.</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Brigada je 10. novembra uveče pošla u napad na 
Zenicu. Zadatak 2. bataljona je bio da uništi električnu centralu i sva 
postrojenja oko nje. Garača se sa svojim &quot;šarcem&quot; nalazio u vodu 
koji je trebalo na juriš da se probije kroz spoljnu odbranu, a potom bez 
ikakvog zadržavanja da dođe do centrale i uništi njenu posadu. On je sa 
nekoliko bombaša krenuo u juriš, probio se za tren oka u naselje i poput 
vihora sjurio ka centrali. Slično je učinio i u danima održavanja Drugog 
zasjedanja AVNOJ-a, kad smo napadali Travnik, a to je ponovio i u Banjoj Luci.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="EN-GB" style="mso-bidi-font-size:
9.0pt">U vrijeme desanta na Drvar, zatvarali smo pravac Livno — Glamoč. Jaka 
njemačka kolona krenula je 25. maja preko Korićne, na kojoj se nalazio i 2. 
bataljon. Garača je sa svojim &quot;šarcem&quot; zalegao iznad ceste i tukao 
Švabe ne obzirući se na eksplozije granata i rafale koji su preoravali zemlju 
oko njega. Švabe su tog dana do nogu potučene i desantu u Drvaru pomoć sa tog 
pravca nije pristigla, što je u velikom Garačina zasluga. Jer, dok on leži u 
zaklonu, dok se njegov &quot;šarac&quot;, čuje, ni jedan borac iz čete i ne 
pomišlja na uzmicanje. A on je tog dana zalegao u kamenjar Korićne, rešen da 
se živ nazad ne pomjeri, svjestan da brani Tita i Vrhovni štab.</span></p>
<p class="MsoNormal" style="line-height:91%"><span lang="EN-GB" style="mso-bidi-font-size:
9.0pt">Zalegao je on tako i na Crnom vrhu, 23. juna 1944. godine Brigada je bila 
uklještena u trouglu Bugojno — Travnik — Gornji Vakuf, prinuđena da se na 
uskom prostoru cio dan tuče na život i smrt, a Garača je bio na isturenom 
položaju i odbijao juriše Nijemaca, ne pomišljajući da za korak ustukne. 
Tako je on činio svaki put kad bi ustrebalo, kad se nije smelo uzmicati, iako 
to nije bila njegova specijalnost. On je radije neprijatelju postavljao zamke, 
propuštao ga pa udarao u bokove, zabacivao se za leđa i u pozadinu i u kritičnim 
momentima sa &quot;šarcem&quot; pravio pravu pustoš u njegovim redovima. Na 
svakom položaju kojeg bi njegova četa posijedala on je tražio skrivene 
uvalice, vododerine i žbunje i kovao plan da se kroz njih provuče tamo gdje 
ocijeni da bi trebalo da se nađe kad do borbe dođe. </span><span lang="DE" style="mso-bidi-font-size:9.0pt;mso-ansi-language:DE">Zbog 
toga je često bio kritikovan. Zamjeralo mu se da je individualista, da je isuviše 
svojevoljan, da ne poštuje naređenja i slično, ali to nije pomagalo.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-bidi-font-size:9.0pt;mso-ansi-language:DE">Garača 
nije bio samo hrabar već i veoma mudar mitraljezac, koji je stalno razmišljao 
kako da priredi iznenađenje protivniku i kako da ga nadmudri. On se, u stvari, 
igrao sa protivnikom, u borbi se zabavljao, a svakom uspjelom triku se radovao 
koliko i uspjehu u istrebljivanju protivnika. Van borbe je bio povučen, tih, 
skroman, škrt na riječima i izuzetno ozbiljan. Sa prvim pucnjem i prvim 
rafalom, međutim, preobražavao se u nestašnog, na mahove plahovitog i surovog 
ratnika koji nema milosti prema protivniku.</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-bidi-font-size:9.0pt;mso-ansi-language:DE">Mnogo 
je primjera sa kojima bi se to moglo ilustrovati, ali ću pomenuti samo dva-tri 
najkarakterističnija. Prelaskom u Srbiju 1944. godine jedinice su se nadmetale 
u tome koja će više uništiti Bugara, četnika, nedićevaca i pripadnika 
drugih mnogobrojnih protivničkih organizacija. U toj opštoj ofanzivi 
neprijateljski položaji i garnizoni su na juriš zauzimani. Tako je i 2. 
bataljon 3. septembra prosto zbrisao protivnika u Arilju. Garača je sa svojim 
vodom išao na čelu bataljona i u trku upao u naselje, ne hajući za rafale i 
pucnje koji su ih obasipali. Kad su četnici vidjeli da on i njegovi borci ne 
zaležu i da kroz kišu kuršuma idu pravo na njihove cijevi, okrenuli su leđa 
i dali se u bjekstvo.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Samo 
5 dana kasnije, u teškoj bici na Jelovoj gori, kad se 2. bataljon probio u četničku 
pozadinu, Garača je poput kurjaka upadao među četnike koji su orgijali po 
selima, u komoru, raspršio im muziku i na taj način samo tog dana uništio na 
desetine četnika.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-bidi-font-size:9.0pt;mso-ansi-language:DE">Kad</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">su</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">se</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">razbijeni</span><span lang="HR" style="mso-bidi-font-size:9.0pt;mso-ansi-language:HR"> 
č</span><span lang="DE" style="mso-bidi-font-size:9.0pt;mso-ansi-language:DE">etni</span><span lang="HR" style="mso-bidi-font-size:9.0pt;mso-ansi-language:HR">č</span><span lang="DE" style="mso-bidi-font-size:9.0pt;mso-ansi-language:DE">ki</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">korpusi</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">povla</span><span lang="HR" style="mso-bidi-font-size:9.0pt;mso-ansi-language:HR">č</span><span lang="DE" style="mso-bidi-font-size:9.0pt;mso-ansi-language:DE">ili</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">preko</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">Ravne</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">gore</span><span lang="HR" style="mso-bidi-font-size:9.0pt;mso-ansi-language:HR">, 
Đ</span><span lang="DE" style="mso-bidi-font-size:9.0pt;mso-ansi-language:DE">uran</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">se</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">sa</span><span lang="HR" style="mso-bidi-font-size:9.0pt;mso-ansi-language:HR"> 
2. </span><span lang="DE" style="mso-bidi-font-size:9.0pt;mso-ansi-language:DE">bataljonom</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">probio</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">u</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">duboku</span><span lang="HR" style="mso-bidi-font-size:9.0pt;mso-ansi-language:HR"> 
č</span><span lang="DE" style="mso-bidi-font-size:9.0pt;mso-ansi-language:DE">etni</span><span lang="HR" style="mso-bidi-font-size:9.0pt;mso-ansi-language:HR">č</span><span lang="DE" style="mso-bidi-font-size:9.0pt;mso-ansi-language:DE">ku</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">pozadinu</span><span lang="HR" style="mso-bidi-font-size:9.0pt;mso-ansi-language:HR">, 
</span><span lang="DE" style="mso-bidi-font-size:9.0pt;mso-ansi-language:DE">napadao</span><span lang="HR" style="mso-bidi-font-size:9.0pt;mso-ansi-language:HR"> 
š</span><span lang="DE" style="mso-bidi-font-size:9.0pt;mso-ansi-language:DE">tabove</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">i</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">presretao</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">kolone</span><span lang="HR" style="mso-bidi-font-size:9.0pt;mso-ansi-language:HR">, 
</span><span lang="DE" style="mso-bidi-font-size:9.0pt;mso-ansi-language:DE">tako</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">da</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">je</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">i</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">sam</span><span lang="HR" style="mso-bidi-font-size:9.0pt;mso-ansi-language:HR"> 
š</span><span lang="DE" style="mso-bidi-font-size:9.0pt;mso-ansi-language:DE">tab</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">Dra</span><span lang="HR" style="mso-bidi-font-size:9.0pt;mso-ansi-language:HR">ž</span><span lang="DE" style="mso-bidi-font-size:9.0pt;mso-ansi-language:DE">e</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">Mihailovi</span><span lang="HR" style="mso-bidi-font-size:9.0pt;mso-ansi-language:HR">ć</span><span lang="DE" style="mso-bidi-font-size:9.0pt;mso-ansi-language:DE">a</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">zamalo</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">umakao</span><span lang="HR" style="mso-bidi-font-size:9.0pt;mso-ansi-language:HR">, 
</span><span lang="DE" style="mso-bidi-font-size:9.0pt;mso-ansi-language:DE">a</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">u</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">ruke</span><span lang="HR" style="mso-bidi-font-size:9.0pt;mso-ansi-language:HR"> 
2. </span><span lang="DE" style="mso-bidi-font-size:9.0pt;mso-ansi-language:DE">bataljona</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">pala</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">je</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">njegova</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">arhiva</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">i</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">radio</span><span lang="HR" style="mso-bidi-font-size:9.0pt;mso-ansi-language:HR">-</span><span lang="DE" style="mso-bidi-font-size:9.0pt;mso-ansi-language:DE">stanica</span><span lang="HR" style="mso-bidi-font-size:9.0pt;mso-ansi-language:HR">. 
</span><span lang="DE" style="mso-bidi-font-size:9.0pt;mso-ansi-language:DE">Gara</span><span lang="HR" style="mso-bidi-font-size:9.0pt;mso-ansi-language:HR">č</span><span lang="DE" style="mso-bidi-font-size:9.0pt;mso-ansi-language:DE">a</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">je</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">sa</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">svojim</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">vodom</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">i</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">ovog</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">puta</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">ulijetao</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">u</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">deset</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">puta</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">brojnije</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">grupe</span><span lang="HR" style="mso-bidi-font-size:9.0pt;mso-ansi-language:HR"> 
č</span><span lang="DE" style="mso-bidi-font-size:9.0pt;mso-ansi-language:DE">etnika</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">i</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">sejao</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">strah</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">i</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">smrt</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">u</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">njihovim</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">redovima</span><span lang="HR" style="mso-bidi-font-size:9.0pt;mso-ansi-language:HR">. 
</span><span lang="DE" style="mso-bidi-font-size:9.0pt;mso-ansi-language:DE">Kad</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">je</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">doznao</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">da</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">mu</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">je</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">Dra</span><span lang="HR" style="mso-bidi-font-size:9.0pt;mso-ansi-language:HR">ž</span><span lang="DE" style="mso-bidi-font-size:9.0pt;mso-ansi-language:DE">a</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">za</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">svega</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">nekoliko</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">minuta</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">umakao</span><span lang="HR" style="mso-bidi-font-size:9.0pt;mso-ansi-language:HR">, 
</span><span lang="DE" style="mso-bidi-font-size:9.0pt;mso-ansi-language:DE">nije</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">mogao</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">sebi</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">oprostiti</span><span lang="HR" style="mso-bidi-font-size:9.0pt;mso-ansi-language:HR"> 
š</span><span lang="DE" style="mso-bidi-font-size:9.0pt;mso-ansi-language:DE">to</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">se</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">zadr</span><span lang="HR" style="mso-bidi-font-size:9.0pt;mso-ansi-language:HR">ž</span><span lang="DE" style="mso-bidi-font-size:9.0pt;mso-ansi-language:DE">ao</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">oko</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">obi</span><span lang="HR" style="mso-bidi-font-size:9.0pt;mso-ansi-language:HR">č</span><span lang="DE" style="mso-bidi-font-size:9.0pt;mso-ansi-language:DE">nih</span><span lang="HR" style="mso-bidi-font-size:9.0pt;mso-ansi-language:HR"> 
&quot;</span><span lang="DE" style="mso-bidi-font-size:9.0pt;mso-ansi-language:DE">bradonja</span><span lang="HR" style="mso-bidi-font-size:9.0pt;mso-ansi-language:HR">&quot; 
</span><span lang="DE" style="mso-bidi-font-size:9.0pt;mso-ansi-language:DE">i</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">dozvolio</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">najbradatijem</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">da</span><span lang="DE" style="mso-bidi-font-size:9.0pt;mso-ansi-language:HR"> 
</span><span lang="DE" style="mso-bidi-font-size:9.0pt;mso-ansi-language:DE">izmakne</span><span lang="HR" style="mso-bidi-font-size:9.0pt;mso-ansi-language:HR">.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-bidi-font-size:9.0pt;mso-ansi-language:DE">To 
su bili dani u kojima je Garača ratovao onako kako je želio. U tome mu je 
umnogome pomogao Đuran, koji je takođe volio da hara po neprijateljskoj 
pozadini i koji je svoje potčinjene usmjeravao i podstrekivao na takav način 
dejstva. Garači podstrekivanja nisu bila potrebna. Njemu je trebalo dati samo 
slobodu, dati mu &quot;odrešene ruke&quot;, a on je znao šta treba činiti. 
Zahvaljujući tome, 2. bataljon je u višemesečnom takmičenju osvojio prvo 
mjesto u brigadi, pa je kao nagradu primio prelaznu zastavicu. Đuran je 
primljeni trofej, pred postrojenim bataljonom predao Garači, kao najhrabrijem i 
najvještijem borcu bataljona, koji je najviše neprijateljskih vojnika 
istrijebio i najviše doprineo osvajanju trofeja.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="margin-top:2.0pt;text-indent:18.0pt;line-height:91%"><span lang="DE" style="mso-bidi-font-size:9.0pt;mso-ansi-language:DE">Garača 
nije bio sviknut pohvalama, iako ih je u svakoj borbi zasluživao. Njega su, 
uglavnom, kritikovali zbog riskantnih poteza i suviše slobodnog shvatanja pojma 
samoinicijative. I baš zbog toga više od dvije godine je ratovao, a da nije 
primljen u Partiju i tek kad je Đuran došao za komandanta bataljona dobio je 
desetinu, a docnije i vod, da bi prelaskom na sremski front primio i 3. četu 2. 
bataljona.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="margin-top:2.0pt;text-indent:17.0pt;line-height:91%"><span lang="DE" style="mso-bidi-font-size:9.0pt;mso-ansi-language:DE">Garača 
je bio osrednjeg rasta, čvrsto građen, i u plećima malo povijen. Dok su mu 
pokreti bili spori i lijeni, dotle su ispod isturenog čela oči nemirno 
poigravale i teško im je moglo šta promaći nezapaženo. Volio je hrabre 
borce. Sa svima je bio prisan, ali se najradije družio sa Petrom Grbićem Žikom. 
Zvali su jedan drugog &quot;kume&quot;, bili su istih godina, podjednaki rastom, 
sličnih naravi i podjednako dobri mitraljesci i odvažni borci. Kad su se 
sastali sa Rusima, dobili su od njih &quot;ušanke&quot; i od tada sve što su 
radili bilo je &quot;po ruski&quot;: pili su iz velikih čaša &quot;po 
ruski&quot;, savijali u novine velike cigarete i pušili &quot;po ruski&quot; i 
ratovali &quot;po ruski&quot;. Zbog toga ću prepustiti Žiki da kaže kako je 
njegov kum i naš Garača poginuo.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">&quot;Garača je bio komandir 3. a ja 2. čete u 2. 
bataljonu.&quot; kaže tiho. &quot;Tukli smo se 18. januara sa Švabama između 
Tovarnika i Šida. Oni su napadali, a mi smo se morali povlačiti. Uspjeli smo 
ih zadržati na ivici Šida. </span><span lang="EN-GB" style="mso-bidi-font-size:9.0pt">Moja 
2. i njegova 3. četa bile su se izmiješale. Našli smo se sa grupom boraca u 
blizini željezničke stanice. Ležao je desno od mene i kao obično gađao iz 
puškomitraljeza Nijemce, koji su uz pomoć tenkova nastupali prema nama. Tu sam 
posljednji put čuo njegov poznati glas: &quot;Kud si 'urtao fric!&quot;</span></p>
<p class="MsoNormal" style="line-height:91%"><span lang="EN-GB" style="mso-bidi-font-size:
9.0pt">Oko nas je bila oveća grupa boraca, među kojima i nišandžije na 
protivtenkovskim puškama. Njima Garača cio dan nije dozvoljavao da se odmaknu 
od njega. Govorio im je da on neće dozvoliti pješadiji da ide naprijed bez 
tenkova, a da oni moraju spriječiti tenkove. I što su se Nijemci više približavali, 
rafali njegovog puškomitraljeza bili su sve duži. </span><span lang="DE" style="mso-bidi-font-size:9.0pt;mso-ansi-language:DE">Odjednom 
je njegov puškomitraljez zaćutao. Pomislio sam &quot;Sigurno moj kum mijenja 
redenik&quot;. Znao sam da je u tome pravi majstor, kao što je znao i precizno 
da gađa. Svaki sekund očekivao sam da se oglasi, ali ovoga puta to se nije 
dogodilo. Onda sam mislio da mu se slučajno puškomitraljez nije pokvario. </span><span lang="EN-GB" style="mso-bidi-font-size:9.0pt">Pogledao 
sam prema njemu i vidio ono najgore. Ležao je pored puškomitraljeza, a desna 
ruka mu je ostala na obaraču i činilo mi se da će svakog momenta i mrtav početi 
da odbija juriše Švaba. Borci su ga izvukli u najbliži zaklon, a kasnije 
odnijeli u pozadinu. Švabe se na našem pravcu do noći nisu probile do Šida.</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Sljedećeg dana smo Garaču sahranili. </span><span lang="EN-GB" style="mso-bidi-font-size:9.0pt">Na 
tabli, pored njegovog groba, pisalo je: Zorić Miladin — &quot;Garača&quot;. 
Mnogo sam dobrih drugova izgubio, ali mi je gubitak Garače najteže pao&quot; 
— završio je Žika svoje sjećanje na tog hrabrog borca.</span></p>
<p class="MsoNormal" style="line-height:91%"><span lang="EN-GB" style="mso-bidi-font-size:
9.0pt">Toga dana je 3. krajiška brigada izgubila jednog od najboljih boraca. 
Koliko je pobio neprijatelja i kakve je sve podvige činio, to je teško reći! 
Poznavala ga je cijela naša brigada, i više nego brigada. On je kao i mnogi 
drugi junaci ostao u dubokom sjećanju svojih drugova.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Božo DROBAC</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_251.htm"><b>Prethodni dokument</b></a></TD>
<TD><a href="31_253.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

