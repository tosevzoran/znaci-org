<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_14.htm"><b>Prethodni dokument</b></a></TD>
<TD><a href="31_16.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">PRVA AKCIJA PROTIVAVIONSKOG ODELJENJA</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="DE" style="mso-ansi-language:DE">Po 
formiranju 3. krajiške brigade i njenom dolasku na Krasulje (kod Ključa), 
formirana je i Prateća četa, na čelu sa komandirom Sajom Grbićem. U četi je 
formirano PA-odeljenje, čiji je komandir bio Vid Santrač, ujedno i nišandžija; 
pomoćnici su bili Dane Manojlović i Miloš Kerkez, a donosioci municije Mirko 
Ševo i Branko Stupar.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">S obzirom da je teritorija Bosanskog Petrovca, Drvara i Ključa bila 
relativno pasivna, a u ustaničkim danima 1941. godine okupatori i ustaše uništili 
ili opljačkali i ono malo žita i stoke kojim su seljaci raspolagali, to se u 
1942. godini pojavio kao prvorazredni problem — prehrana, ne samo stanovništva 
nego i velikog broja ranjenika Krajine, Srbije i Crne Gore koji su se lečili u 
partizanskim bolnicama u s. Skakavcu i drugim mestima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Brojne su bile i partizanske jedinice koje su u to vreme branile Krajinu ili 
se oporavljale i pripremale za predstojeća ofanzivna dejstva. U takvoj 
situaciji vojno-političko i partijsko rukovodstvo Krajine, po oslobođenju ključke 
i saničke doline, donelo je odluku o formiranju omladinskih radnih brigada sa 
sektora Grahova, Drvara, Bosanskog Petrovca, Ključa i neposredne okoline. 
Zadatak ovih brigada bio je da saberu letinu (žito, kukuruz, krompir i voće), 
da sve ovo izvuku iz saničke i ključke doline i evakuišu u magacine koji su 
izgrađeni u Šobatovcu, s. Skakavcu i drugim mestima.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Omladina je i 
ovom prilikom pokazala visoku svest i ljubav prema revoluciji i svom narodu. Od 
usta do usta preko noći se prenela parola: &quot;Neprijatelju ni zrna žita&quot;. 
Između dve vatrene linije (naše i ustaške) preko noći su 
&quot;nestajale&quot; njive pšenice, ječma, krompira ... Noćno zveckanje 
srpova i udaranje motike zaglušivali su mitraljeski rafali i eksplozije ručnih 
granata, a ustaše su danju besnele, gledajući ogolele njive. S ruke na ruke, 
omladina je iznosila snopove žita i vreće krompira na oslobođenu teritoriju.</span></p>
<p class="MsoNormal" style="line-height:91%"><span lang="EN-GB">I pored dobre 
organizacije transporta, nije se moglo izvršiti brzo prebacivanje žita u 
magacine. Zbog toga su velike količine pšenice, a kasnije i kukuruza, 
prikupljene u rejonu železničke stanice na Bravsku. Za ovo je brzo saznala 
Pavelićeva obaveštajna služba, pa su počeli avionima ometati evakuaciju i 
uskladištenje.</span></p>
<p class="MsoNormal" style="line-height:91%"><span lang="EN-GB">Kako su jedinice 
naše brigade obezbeđivale ovu žetvu, doneta je odluka da se naše 
protivavionsko odeljenje uputi na Lanište sa zadatkom da PA-mitraljezom ometa 
dejstvo neprijateljskih niskoletećih aviona. Negde oko 10. oktobra uputili smo 
se na izvršenje zadatka i kad smo stigli predveče u određeni rejon komandir 
je trasirao rov i platformu za postolje PA-mitraljeza, naredivši nam da do 
svanuća rov i skloništa moraju biti gotovi, a zemlja pokupljena i odnesena u 
šumicu koja se nalazila ispred nas. Iako je za nas izrada ovakvog rova bila 
potpuno nova stvar, mi smo ga brzo i po oceni komandira propisno izradili.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Tog dana bilo je oblačno sa maglom, tako da avioni nisu dolazili. Sledećeg 
dana, tek što smo doručkovali, sa pravca Sanskog Mosta pojavio se avion. Prešao 
je preko Sanice, izviđajući komunikaciju Vrpolje —Paunovac — Bosanski 
Petrovac, a zatim se vratio istim pravcem do željezničke stanice Bravsko. Pažnju 
mu je privukao dim koji se iz noćašnjih logorskih vatri izdizao iznad paunovačke 
šume. Produžujući sa izviđanjem postepeno se spuštao iznad vrhova jela i u 
momentu kad je otvorio mitraljesku vatru na omladinsku brigadu, koja se odmarala 
i grejala na jutarnjem suncu, i mi smo na njega otvorili vatru. Zbog našeg 
nepreciznog gađanja, jer smo prvi put PA-mitraljesci, avion je uspeo da umakne 
prema bravskom polju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Dok smo mi 
diskutovali da li smo oštetili avion ili ne, on se iznenada pojavio sa pravca 
Bjelajskih uvala, ali na većoj visini. Tom prilikom smo otvarali vatru na 
njega, ne čekajući da prođe iznad nas. Pošto je pilot ocenio našu 
nepreciznost, ponovo se vratio i napravio krug oko našeg vatrenog položaja. </span><span lang="EN-GB">Brzo 
nas je uočio, jer smo bili na samom vrhu k. 597 i to loše maskirani. </span><span lang="DE" style="mso-ansi-language:DE">Osuo 
je na nas mitraljesku vatru, ali </span><span lang="DE" style="mso-bidi-font-size:9.0pt;
mso-ansi-language:DE">ni njegovi rafali nisu pogađali. Mi smo, pretrpevši prvo 
vatreno krštenje bez gubitaka i već okuraženi kao pravi — PA mitraljesci, i 
dalje otvarali vatru. U sledećem naletu avion je izbacio bombe od kojih nas je 
obavio dim i zasula zemlja.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal"><span lang="DE" style="mso-bidi-font-size:9.0pt;mso-ansi-language:
DE">Pošto se avion izgubio u pravcu Lušci Palanke, po sledeći borbeni komplet 
mitraljeske municije i bombi, a mi se iskobeljali iz zemlje, prvo smo se 
prebrojali i utvrdili da smo svi živi i zdravi. Tada se i naš komandir setio 
da i nama treba sledeći borbeni komplet. Naredio nam je da očistimo mitraljez 
i napunimo redenike, a Branko da ide u četu po municiju. I dok smo mi obavljali 
svoj zadatak, popravljali oštećeni rov, čistili mitraljez i punili redenik, a 
komandir se ljutio što nismo uspeli pogoditi avion, Branko se vraća zadihan i 
znojav od trčanja. Iznenađeni, gledamo Branka i ne znamo šta se desilo, a on, 
isprekidanim glasom, izveštava komandira da su se konji uplašili od 
detonacije, pokidali ulare i pobegli.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal"><span lang="DE" style="mso-bidi-font-size:9.0pt;mso-ansi-language:
DE">Kod omladine, koja je pratila dvoboj, zavladao je strah da smo svi izginuli. 
Tim pre kad su na proplanku videli naše konje, bez samara i sa pokidanim 
ularima, kako pasu travu. Da bi ipak doznali pravu istinu grupa omladinki i 
omladinaca uputila se, na čelu sa brigadirkom Anđom Kerkez, na naš položaj. 
Videvši grupu brigadista kako nam se približava, tek tada smo se i mi uplašili 
za njih. Pomislili smo da ih je avion desetkovao, međutim i oni su, kao i mi, 
prošli bez gubitaka.</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal"><span lang="DE" style="mso-bidi-font-size:9.0pt;mso-ansi-language:
DE">Naveče, uz zajedničku logorsku vatru, prepričavali smo detalje i 
odgovarali radoznalim omladincima na bezbroj pitanja o stvaranju našeg prvog 
PA-odeljenja i njegovoj prvoj akciji.<o:p>
</o:p>
</span></p>
<span lang="DE" style="font-size:12.0pt;mso-bidi-font-size:9.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
DE;mso-fareast-language:EN-US;mso-bidi-language:AR-SA">Miloš KERKEZ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_14.htm"><b>Prethodni dokument</b></a></TD>
<TD><a href="31_16.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

