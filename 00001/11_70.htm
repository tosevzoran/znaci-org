<html>
<head>
<meta http-equiv="Content-Type" content="text/html; charset=utf-8">

<title>Nikola Milovanovic - DRAZA MIHAILOVIC</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Nikola Milovanovic - DRAZA MIHAILOVIC</b><br>


<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_69.htm"><b>Prethodni dokument</b></a></TD>
<TD><a href="11_71.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3><span lang="EN-GB">MISIJA PUKOVNIKA MEKDAUELA</span></h3>
<p class="MsoNormal" style="text-indent:10.0mm"><span lang="EN-GB">Po odlasku 
pukovnika Sajca i poručnika Mensfilda, januara 1944. godine, od pripadnika 
misije SAD pri Mihailovićevoj Vrhovnoj komandi, ostao je samo kapetan Džordž 
Musulin. On je od prvog dana svog dolaska u Mihailovićev štab bio pridodat 
britanskoj misiji i sa njom je i on 30. maja napustio Mihailovića i sa 
aerodroma nedaleko od sela Pranjani odleteo u Bari. Međutim, jula 1944. godine 
Musulin se vratio u Mihailovićev štab. Sa njim su doletela i dva oficira SAD, 
kapetan Majkl Rajačić i poručnik Nikola Lalić, obojica srpskog porekla. Rajačić 
je pre drugog svetskog rata bio student na Beogradskom univerzitetu i dobro je 
govorio srpski, dok se Lalić na srpskom jeziku teško sporazumevao.</span></p>
<p class="MsoNormal" style="text-indent:10.0mm"><span lang="EN-GB">Po dolasku, 
kapetan Musulin je izjavio da su sva trojica pripadnici grupe koja je u američkoj 
javnosti vodila propagandu u korist Mihailovićeve organizacije i da njegova 
misija ima ograničena ovlašćenja. Rekao je da je poslan od komande SAD, čiji 
je šef pukovnik Vilijam Donovan, sa zadatkom da organizuje prebacivanje palih 
američkih avijatičara u Italiju, a da će uskoro stići i druga misija sa 
mnogo širim ovlašćenjima.</span></p>
<p class="MsoNormal" style="text-indent:10.0mm"><span lang="EN-GB">Ta druga 
misija, od deset članova, sa pukovnikom Robertom Mekdauelom na čelu, spustila 
se na aerodrom u blizini Pranjana 26. avgusta 1944. godine.</span></p>
<p class="MsoNormal" style="text-indent:10.0mm"><span lang="EN-GB">Pukovnik 
Mekdauel je, prema sopstvenom kazivanju, 25 godina proveo na Bliskom istoku i u 
okolnim zemljama. Za to vreme stekao je široko opšte znanje i o Jugoslaviji. </span><span lang="DE" style="mso-ansi-language:DE">Pre 
drugog svetskog rata bio je i profesor na Mičigenskom univerzitetu i predavao 
modernu istoriju Balkana. Za vreme rata se bavio obaveštajnom službom za 
Balkan, a od jeseni 1942. godine bio je u tesnom dodiru sa odgovarajućim 
savezničkim službama nadležnim za to područje.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U izjavi pred istražnim organima 1952. godine, profesor Milan J. Borojević 
ovako opisuje Mekdauela:<o:p>
</o:p>
</span></p>
<p class="MsoNormal" style="text-indent:10.0mm"><i><span lang="DE" style="mso-ansi-language:DE">&quot;...</span></i><span lang="DE" style="mso-ansi-language:DE"> 
Pukovnik — načelnik Stejts departmena i profesor vizantologije — stručnjak 
za Balkan... Doneo je pismo pretsednika Ruzvelta Draži Mihailoviću. Vrlo je 
zatvoren čovek i džentlmen. Miran, samopouzdan i zatvoren. Bio je gord i 
svestan da za njim stoji Amerika. Nije se isticao u radu po obaveštajnoj službi, 
već sam ga zapazio isključivo kao savetodavca Draže Mihailovića...&quot;<sup>l</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">O dolasku pukovnika Mekdauela i njegovom glavnom zadatku, dr Đura Đurović, 
sekretar Centralnog nacionalnog komiteta Mihailovićeve organizacije, izjavio je 
pred istražnim organima 1952. godine sledeće:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;On je došao u jednu 
tešku situaciju, kada je javljeno da preko Zlatibora nadire jedna jaka 
partizanska grupa, dok se Dražina glavna udarna grupa nalazila negde razbijena 
na podnožju Kopaonika. Američka misija sa više oficira sastala se sa Dražom, 
ako se ne varam, 27. avgusta u Gojnoj Gori. Meni je tada bio cilj da od ovoga 
Amerikanca, za koga je Draži ranije javljeno da nam je veliki prijatelj, tačno 
doznam šta saveznici o nama misle i hoće li oni da se iskrcaju u Jugoslaviju i 
da nas pomognu. U selu Gojnoj Gori odmah po dolasku Draže i Mek Dauela, Draža 
je pozvao mene, članove stručnog odbora i još neke viđenije ljude, čijih se 
</span><span lang="DE" style="mso-ansi-language:DE">imena ne sećam, da nas 
predstavi šefu američke misije i njegovoj pratnji... Iz razgovora koji je 
vodio Stojković (dr Slavko Stojković, šef 'Odbora stručnjaka' pri VK — 
nap. autora) sa šefom misije dalo se jasno zaključiti da je naša situacija 
kod saveznika vrlo dobra, mada treba još vremena pa da od te situacije imamo 
konkretne koristi. Pred svima prisutnima Mek Dauel je rekao da je njegov zadatak 
da nam pomogne i da će se to postići prvo ako on uspe da postigne da se 
obustavi doturanje oružja i municije partizanima... Na istom ovom sastanku on 
je rekao da će moliti Dražu da mu omogući da dođe u vezu sa Bugarima i 
Austrijancima, a da želi da razgovara ako može i sa nekim pravim Nemcem ... 
Docnije ja sam imao prilike da razgovaram nasamo sa Mek Dauelom. Naši razgovori 
mogu da se svedu na ovo: Nemačka je pred kapitulacijom. </span><span lang="EN-GB">Ona 
će pasti najdalje do kraja septembra. Saveznici će sa zapada preko Jadranskog 
mora da se iskrcaju u Jugoslaviju i Albaniju i da marširaju u srce naše 
zemlje. Te snage neće biti velike pošto za sprovođenje kapitulacije nisu 
potrebne velike snage, ali da će biti dovoljne da se u našoj zemlji spreči 
dalji građanski rat.</span></p>
<p class="MsoNormal" style="text-indent:10.0mm"><span lang="EN-GB">Moj je 
zadatak, govorio je on, da kapitulaciju Nemaca u Srbiji iskoristim za vašu 
organizaciju.&quot;<sup>2</sup></span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">Đurović 
dalje kaže kako mu je Mekdauel naglasio hitnu potrebu da on, Mekdauel, uhvati 
vezu sa Austrijancima da bi Amerikanci mogli poslati u Sloveniju izvestan broj 
obaveštajnih oficira za rad u Austriji. Isticao je da, po sporazumu, Rusi neće 
prelaziti Dunav, a da će Amerikanci okupirati onaj deo Madarske koji se nalazi 
na desnoj strani Dunava, dok će Austriju okupirati Anglo-Amerikanci.</span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">Tih 
dana održan je drugi sastanak Dragog Jovanovića sa Mihailovićem, o kome je 
Jovanović na suđenju 1946. godine ispričao sledeće:</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Ja sam koncem avgusta 1944, 26. ili 27, javio Kalabiću u Topolu da 
imam da mu saopštim vrlo važne stvari. Našao sam se sa Kalabićem i rekao mu 
da imam vrlo važne podatke da saopštim o povlačenju Nemaca sa Balkana. Kalabić 
mi je tada rekao: 'Ovo je tako važna stvar da moraš da ideš kod Čiče'. Ja 
sam umolio Kalabića da tako bude. Kalabić mi je rekao da dođem u Gornju Šatornju. 
Kad sam stigao u Gornju Šatornju, našao sam pred kafanom neke oficire koje sam 
poznavao od ranije jer su bili na dužnosti u Nacionalnoj službi za obnovu 
Srbije. Posle desetak minuta došao je Kalabić. Otišao sam da se pozdravim sa 
Dragišom Vasićem, koji je stanovao u dvorištu te kafane. Ja, Kalabić i 
potpukovnik Mojsilović, koji je ranije bio u SDS, krenuli smo preko Rudnika za 
Gornji Milanovac i Pranjane, gde smo stigli oko četiri sata po podne. Pred školom 
sam zatekao jedan autobus Srpske državne straže. Tu me je kao starog poznanika 
i zemljaka dočekao i pozdravio potpukovnik Reljić, koji mi je rekao da moji 
bivši oficiri, Brana Živković i Stojanović, mole da dođem do njih da me 
vide. Ja nisam hteo da se mnogo pojavljujem napolju, pa sam ostao u automobilu, 
izgovarajući se da nemam vremena. Posle toga došao je Brana Živković. Deset 
minuta posle toga Kalabić je dobio naređenje da krenemo. Išli smo mojim novim 
automobilom, kojim sam ja upravljao. </span><span lang="EN-GB">U automobilu su 
još bili Kalabić i Mojsilović. Strašnim, izlokanim putem odvezli smo se 
blizu jednog vinograda. Na 40 metara pred vinogradom sreli smo četiri Beograđanina, 
sa inženjerom Joksićem na čelu. </span><span lang="DE" style="mso-ansi-language:
DE">Sećam ga se, imao je sede brkove. Mislim da je tu bio i sudija Mrvaljević 
i još dvojica ili trojica. Svi su se oni pozdravili sa mnom a Kalabić je otišao 
rekavši da ide kod Draže Mihailovića. Vratio se posle četvrt sata i rekao: 
'Hajdemo u Pranjane da večeramo, jer je nezgodno sada da idemo kod Čiče, pošto 
se kod njega nalazi — ovo ime sam prvi put čuo — Mek Dauel'! Kalabić je 
rekao da nećemo sad ići kod Čiče, nego docnije. Mi smo seli u kola i vratili 
se u Pranjane do škole, a zatim smo u jednoj maloj kućici kod škole večerali. 
</span><span lang="EN-GB">Posle osam časova uveče, ponovo smo se vratili gore. 
Nama u susret išao je general Mihailović sa pukovnikom Baletićem, Lalatovićem 
i još nekim mlađim oficirima. Ja sam prišao na tome seoskom putu Mihailoviću 
sa Kalabićem. Rukovali smo se sa Mihailovićem, kao i sa Baletićem i Lalatovićem. 
On je pitao gde ćemo da razgovaramo, a zatim je dodao: 'Možemo ovde u šljiviku.' 
Popeli smo se gore, u šljivik, i tu smo razgovarali učetvoro, tj. Mihailović, 
ja, Baletić i Lalatović, a ostali su se povukli. </span><span lang="DE" style="mso-ansi-language:
DE">Ja sam rekao Mihailoviću da sam došao da mu saopštim sigurne podatke i da 
mu izložim da su Nemci doneli odluku da definitivno napuste Srbiju. On me je još 
pitao da li mogu da znam koliko Nemci imaju divizija. Ja sam rekao 7 — 8, od 
kojih su dve oklopne i da se povlače iz Grčke. Ja sam tom prilikom 
samoinicijativno rekao Mihailoviću da smatram da je sada momenat da se zauzmu 
gradovi jedan po jedan, i na taj način omogući uvođenje vlasti vrhovne državne 
uprave, koja će do dolaska vlade voditi poslove. O sebi lično ništa nisam 
rekao, čak sam rekao da bih se ja povukao. Mihailović je saslušao pažljivo, 
a kad sam mu kazao da bi Bugare trebalo razoružati, on je to kategorički 
odbio, jer se to protivi njegovoj politici, izjavljujući da ne dozvoljava da se 
Bugari razoružaju.&quot;<sup>3</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Tako su, preko Jovanovića, o dolasku Mekdauela u 
Mihailovićev štab bili obavešteni i Nedić i Nojbaher.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Samo nekoliko dana kasnije, došlo je do sastanka 
između Mekdauela i Draže Mihailovića sa Nojbaherovim opunomoćenikom Hansom 
Šterkerom.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">U već napred citiranom iskazu, Đurović dalje kaže 
da je iz razgovora sa načelnikom Mihailovićevog štaba, pukovnikom Lukom 
Baletićem, saznao sledeće:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;U Beogradu Nemci su odranije želeli da uhvate na neki način vezu sa 
Amerikancima kod nas, jer su verovali da američka misija nije napuštala štab 
DM.<o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Glas o 
dolasku puk. Mek Dauela stigao je brzo u Beograd i Nemci su angažovali Milana Aćimovića 
da on pokuša da ispita mogućnost da li bi šef američke misije hteo da stupi 
u kontakt sa jednim pretstavnikom Rajha. Aćimović je saopštio da sam 
Nojbaher, koji je bio najveći funkcioner nemački u Beogradu, želi da 
razgovara sa šefom američke vojne misije o konkretnim pitanjima.</span></p>
<p class="MsoNormal" style="text-indent:10.0mm"><span lang="EN-GB">Ovakvoj vezi 
Mek Dauel se nije nadao i zato je Aćimoviću dao napismeno platformu na kojoj 
može da razgovara sa Nojbaherom. To pismo čitao sam na srpskom kod Draže i na 
engleskom kod Mek Dauela kad je tekst šifrovao jedan njegov oficir.</span></p>
<p class="MsoNormal" style="text-indent:10.0mm"><span lang="EN-GB">Ovo je bilo u 
ovom pismenu koje je trebalo da služi kao osnov za razgovore između Mek Dauela 
i Nojbahera:</span></p>
<p class="MsoNormal" style="text-indent:10.0mm"><span lang="EN-GB">U razgovoru 
ne sme se nikako uplitati pitanje Sovjetskog Saveza, pošto su odnosi između 
Anglosaksonaca i Sovjetskog Saveza identični po svim pitanjima koja se odnose 
na Nemačku. </span><span lang="DE" style="mso-ansi-language:DE">Mek Dauel ima 
ovlašćenje da vodi razgovore. Ukoliko bi priroda razgovora premašila obim 
njegovog ovlašćenja, a slučaj bude hitan, on je u mogućnosti da obezbedi 
dolazak u Jugoslaviju ovlašćenog savezničkog pretstavnika. U najhitnijem slučaju 
on će poslati — omogućiti prenos avionom u Glavni saveznički stan u Italiji 
nemačkog opunomoćenika.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Sve što saveznici budu preko njega pregovarali radiće u punoj saglasnosti 
i po dogovoru sa generalom Mihailovićem. Na kraju je stajalo ovo:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">'Nojbaher je Austrijanac, on razume tešku situaciju u kojoj se nalazi Nemačka, 
a specijalno njegova uža otadžbina, ja se nadam da će on znati da iskoristi 
priliku koja mu se pruža i učini korist i sebi i Austriji.'<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Takav je od prilike bio završetak pismena koje je Aćimović trebao da 
preda Nojbaheru.&quot;<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Đurović dalje kaže da je do sastanka između 
Mekdauela i Nojbaherovog opunomoćenika Šterkera došlo 5. septembra, u selu 
Pranjanima, u kući nekog Jeremića. Prisutna su bila 2 — 3 američka oficira 
i Mihailović sa dr Moljevićem. Razgovor je bio kratak, izgleda da je Šterker 
došao samo da izvini Nojbahera, navodno, tih dana nije bio u Beogradu.<sup>4</sup></span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Posle istražnog postupka nad Dražom Mihailovićem 
1946. godine, u zaključcima sprovedene istrage o sastanku pukovnika Mekdauela i 
Mihailovića sa Šterkerom piše sledeće:</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><i><span lang="DE" style="mso-ansi-language:DE">&quot;...</span></i><span lang="DE" style="mso-ansi-language:DE"> 
Odmah po dolasku Mek Dauela, održan je sastanak između Draže, Nemca Šterkera, 
koji je bio izaslanik Nojbaherov, i Mek Dauela u selu Pranjanima, 30 km od Čačka. 
Sastanak je održan početkom septembra. Cilj sastanka je bio, od strane Šterkera, 
da ukazujući na opasnost koja preti od Crvene armije, zaključi povoljne uslove 
sa Mek Dauelom, kako bi se nemačke snage mogle izvući ka zapadu. Mek Dauel je 
stajao na stanovištu da Nemci treba da kapituliraju i da oružje predaju Draži. 
Cilj je bio jasan: sa nemačkim oružjem osposobiti Dražu za dalju borbu protiv 
partizana. Ovaj prvi sastanak nije doveo do nekih naročitih rezultata, pa je 
održan i drugi sastanak, u drugoj polovini septembra 1944. god., blizu sela 
Draginja u Srbiji. Sastanak je održan između Draže, Mek Dauela i Šterkera. 
Sa Šterkerom je došao iz Beograda i Milan Aćimović, ali nije prisustvovao 
sastanku.&quot;<sup>5</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Međutim, razgovori između Mekdauela i Mihailovića 
sa Nojbaherovim opunomoćenikom Šterkerom omogućili su neometanu evakuaciju 
savezničkih avijatičara, koji su se prinudno spustili na teritorije na kojima 
su se nalazile Mihailovićeve jedinice, sa aerodroma nedaleko od sela Pranjana u 
Italiju.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Samo jedan dan pre sastanka sa Šterkerom, Mihailović 
je svojim potčinjenim višim komandantima uputio sledeći raspis:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><i><span lang="DE" style="mso-ansi-language:DE">&quot;Br.</span></i><span lang="DE" style="mso-ansi-language:DE"> 
677. 4. septembar. Samo za komandante korpusa i više starešine. Šef američke 
vojne misije pukovnik Mek Dauel, koji je stigao u moj štab 26. avgusta, ima široka 
politička ovlašćenja. </span><span lang="EN-GB">Sa njim sam izradio veliki 
saveznički vojnički i politički plan. </span><span lang="DE" style="mso-ansi-language:DE">Sada 
je potrebno da svaki starešina vrši samo ono što mu ja naredim. Svaka 
inicijativa van okvira mojih naređenja može sve da nam pokvari. Zato naređujem 
da se nikakva akcija bez moga naređenja osim protiv komunista ne sme 
preduzimati. Starešine koje rade protiv ovog naređenja i svojim postupcima 
onemogućavaju izvršenje vojnog plana koji sam utvrdio sa pukovnikom Mek 
Dauelom odgovaraće za delo izdaje...&quot;*<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">U teškoj vojno-političkoj situaciji u kojoj se našao, 
Mihailović je pokušavao da preko Mekdauela angažuje američke vojne efektive 
na teritoriji Jugoslavije. Radi toga on se, preko Centralnog nacionalnog 
komiteta, 18. septembra 1944. godine obraća Mekdauelu:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;... Stoga se srpski narod obraća Vama, gospodine pukovniče, da bi 
pred našim velikim saveznicima, a u prvom redu pred vladom SAD i njenim 
Pretsednikom, bili tumač položaja i stanja u koje je srpski narod doveden 
politikom i postupcima saveznika prema njemu kroz ovu godinu i po dana i da pred 
njim iznese ovu prešnu molbu:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">1 — Da Američka Unija preduzme sve mere da se prekine i spreči dalji građanski 
rat u Jugoslaviji.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">2 — Da Američka armija obrazuje komandu za Jugoslaviju, a mi pristajemo 
da se sa svim našim snagama uključimo pod tu komandu.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">3 — Molimo da se odmah prekine slanje oružja i municije komunistima, kao 
i da se prestane sa propagandom koja im je nepravično naklonjena.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">4 — Mi pristajemo, kada novoobrazovana komanda američke vojske u 
Jugoslaviji uvede red, da se izvjrši plebiscit između nacionalnih i komunističkih 
snaga u zemlji, pa zatim da se ostvari poredak onakav kakav narod bude želeo.&quot;<sup>7</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">U toku istražnog postupka 1946. godine, Mihailović 
je izjavio da mu je jednom prilikom Mekdauel rekao:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Nemci na Balkanu ne predstavljaju više nikakav interes za Vas i oni 
će sa Balkana biti očišćeni. Nemačka će kapitulirati i otići će sa 
Balkana. Biće isterani savezničkom akcijom sa jedne i druge strane. Vaša je 
dužnost održati se sada u narodu.&quot;<sup>8</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Ovakvim svojim izjavama Mekdauel je uspeo da u već 
demoralisanu Mihailovićevu organizaciju unese više živosti i nade. O tome Đurović 
u već citiranoj izjavi kaže:</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Važno je da se zna da je on svojim dolaskom, s obzirom na tešku 
situaciju u kojoj smo se nalazili, sve nas, tako reći, preporodio i oduševio. 
Njemu se verovalo neograničeno.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U međuvremenu, dolazili su avionima američki oficiri, predstavnici 
saniteta i vraćali se natrag u Italiju. Sve je to uticalo na nas kao i predlozi 
koje nam je činio i nade koje nam je podgrevao, da se nalazimo na najboljem 
putu.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Prisetih se da je tražio da se pošalje u Italiju jedna grupa stručnjaka 
za ekonomska pitanja koja bi sarađivala sa saveznicima po pitanju doturanja brže 
pomoći Jugoslaviji...&quot;<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Ne samo u Vrhovnoj komandi nego i kod Mihailovićevih 
komandanata, porastao je optimizam u pogledu ishoda rata i njihove lične 
sudbine, što je bilo potpomognuto Mekdauelovom aktivnošću.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Tako kapetan Vojislav Marković, komandant 
Valjevskog korpusa, 23. septembra 1944. godine šalje raspis svojim potčinjenima:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;... Situacija: američki pukovnik izjavio 21. IX pred Čičom, 
Nacionalnim komitetom, šefom (Račićem — nap. autora) i Neškom (Nedićem 
— nap. autora): ruske trupe po ugovoru ne smeju prelaziti granicu Jugoslavije 
i zato su već više od 20 dana kod naše granice, ali ne prelaze unutra. Američke 
trupe će doći u Jugoslaviju i okupirati je tek onda, kada Nemci napuste 
zemlju. Tada će pod američkom okupacijom biti izvršen plebiscit na takav način, 
da Čiča dobije i legalno isključi Tita. </span><span lang="EN-GB">Do tog 
momenta snage ostaju po dosadanjem s tim, što on traži da Amerikanci dođu 
odmah. Do tog momenta on traži da izdržimo u borbi, makar i sa naslonom na 
Nemce...&quot;<sup>9</sup></span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">U 
sličnom optimističkom raspoloženju i Mihailovićeva komanda Srbije tih dana 
objavljuje letak u kome piše:</span></p>
<p class="MsoNormal" style="text-indent:10.0mm"><span lang="EN-GB">&quot;Službeno 
saopštenje</span></p>
<p class="MsoNormal" style="text-indent:10.0mm"><span lang="EN-GB">Šef američke 
misije kod Vrhovne komande Kraljevske jugoslovenske vojske u Otadžbini, 
pukovnik Mek Dauel službeno je saopštio sledeće:</span></p>
<p class="MsoNormal" style="text-indent:10.0mm"><span lang="EN-GB">1) 
Partizanima u Jugoslaviji je ukinuta svaka saveznička pomoć, jer je nisu 
upotrebili protivu okupatora, već za postizanje svojih partijskih ciljeva;</span></p>
<p class="MsoNormal" style="text-indent:10.0mm"><span lang="EN-GB">2) U 
Kraljevini Jugoslaviji uskoro iskrcaće se samo američke trupe, koje će omogućiti 
narodu da bez ičijeg pritiska izrazi svoja demokratska načela, i</span></p>
<p class="MsoNormal" style="text-indent:10.0mm"><span lang="EN-GB">3) Saveznici 
su doneli rešenje da se odmah razoružaju i raspuste partizanski odredi u 
Francuskoj i Italiji, a da oružane snage mogu biti samo redovna vojska.&quot;*</span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">Kada 
je Mekdauel, u povlačenju sa Mihailovićevim štabom, prešao Drinu, 
koncentrisao je svoju agitaciju na okupljanje muslimanskog življa oko četničke 
organizacije. O tome Mustafa Mulalić, član Centralnog nacionalnog komiteta 
Mihailovićeve organizacije, u toku istražnog postupka 1945. godine izjavljuje:</span></p>
<p class="MsoNormal" style="text-indent:10.0mm"><i><span lang="EN-GB">&quot;...</span></i><span lang="EN-GB"> 
Taj poziv okupljanja oko Draže upućivao je Mek Dauel i muslimanima, kao 
poznavalac islama i govorio nam o Ibn Saudu, Kemalovoj Turskoj i o odnosima 
islamskih naroda sa Englezima i Amerikancima. Sa onima koji su s njim govorili 
turski, rekao je koju više i narod se sa tih zborova razilazio opredeljen. 
Verovao je onome što predstavnik Amerike kaže... On je pravio najveću zabunu 
i najveću smetnju NOV i prouzrokovao nepotrebne žrtve.</span></p>
<p class="MsoNormal" style="text-indent:10.0mm"><span lang="EN-GB">Mek Dauel je 
naročito bio otvoren u preporučivanju Draže na velikom narodnom zboru u 
Tolisi i tako redom dalje: u Kožuhama, Grabskoj, Boljaniću, Savarlijama, 
Ozrenu i tako dalje.&quot;</span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">Očigledno, 
Mekdauel je lično simpatisao Mihailovića i njegov pokret. Zato ih je i 
hrabrio, dajući im nadu za nastavljanje političke borbe, pošto je smatrao da 
su oni vojnički izgubili bitku. Ali glavni i jedini zadatak Mekdauela bio je 
da, s obzirom na situaciju na savezničkim frontovima, preko Mihailovića i 
njegove organizacije dođe u kontakt sa Nemcima i ispita mogućnost njihove brze 
kapitulacije na Balkanu i uspostavljanje Mihailovićeve vlasti u Srbiji.</span></p>
<p class="MsoNormal" style="text-indent:10.0mm"><span lang="EN-GB">Oko 20. 
oktobra 1944. godine većina pripadnika misije SAD, sa Mekdauelom na čelu, obećavajući 
da će učiniti sve sa svoje strane da se poboljšaju prilike u Mihailovićevoj 
organizaciji i pruži eventualna materijalna pomoć, pošla je iz sela Panjika 
na planini Ozrenu u selo Osječane, odakle je 1. novembra 1944. godine sa 
improvizovanog aerodroma odletela u Bari, a u Mihaolovićevom štabu ostao je 
poručnik Nikola Lalić sa jednim radio-telegrafistom, s tim što je ugovoreno 
da se veza održava svakih 15 dana. Njihov je zadatak i dalje bio da prikupljaju 
savezničke avijatičare koji su se prinudno spuštali i da ih transportuju u 
Italiju.</span></p>
<p class="MsoNormal" style="text-indent:10.0mm"><span lang="EN-GB">Ali ubrzo je 
i ova Lalićeva funkcija postala nepotrebna, te je i on uskoro napustio 
Mihailovićev štab.</span></p>
<p>
<br>
<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_69.htm"><b>Prethodni dokument</b></a></TD>
<TD><a href="11_71.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

