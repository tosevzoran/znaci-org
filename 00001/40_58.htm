<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_57.htm"><b>Prethodni dokument</b></a></TD>
<TD><a href="40_59.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">BRITANSKA 
MATERIJALNA I FINANCIJSKA POMOĆ ČETNICIMA</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Dok 
je trajala, britanska pomoć četnicima imala je nekoliko aspekata, uključujući 
kako znamo političku i propagandnu potporu, kao i tehničku pomoć u održavanju 
veze između četnika i jugoslavenske izbjegličke vlade.<o:p>
 </o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Treba 
smatrati da je britanska propaganda van svake sumnje bila od ogromne vrijednosti 
što se tiče popularizacije četničkog pokreta i samog Mihailovića, ne samo u 
inozemstvu već u izvjesnoj mjeri i kod kuće, i da je zaista najzaslužnija za 
stvaranje legende o Mihailoviću. S unutrašnje i međunarodne točke gledišta 
glavna se britanska politička pomoć četnicima do jeseni 1942. sastojala u 
ignoriranju partizana. Ponašajući se kao da partizani ne postoje, Britanci su 
dali veliku prednost četnicima u zemlji, ojačavajući time njihovu legitimnost 
i dodjeljujući im ulogu već prihvaćenih budućih vladalaca u zemlji. Uz to je 
britanska podrška bitno osnažila četničku poziciju u inozemstvu, pa su četnici 
iz toga dugo mogli izvlačiti velike propagandne prednosti.<o:p>
 </o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Brojni 
izvještaji koje su britanske vlasti podnijele jugoslavenskoj izbjegličkoj 
vladi sadrže detaljne podatke o britanskoj materijalnoj i financijskoj pomoći 
četnicima. Prve pošiljke zrakom spuštene su Mihailoviću 9. novembra 1941. 
Slijedile su neke isporuke materijala podmornicom u januaru 1942. i četiri 
isporuke zračnim putem u aprilu 1942. i opet između juna i oktobra 1942, te 
isporuke avionima u decembru 1942. i u februaru, martu i aprilu 1943. Napokon, 
postoji izvještaj o pošiljkama između maja i oktobra 1943. Ukupna količina 
oružja i municije koju su Mihailoviću isporučili Britanci bila je prema tim 
izvještajima ova: 43 minobacača, 860 mina za bacače, 307 revolvera, 1.203 
automatska revolvera, 1.866 pušaka, 136 lakih mitraljeza, 217 puškomitraljeza, 
. 104 p. t. puške, 8.728 ručnih granata, 1,029.450 metaka za razno oružje i 
2.368 kg eksploziva. Pored toga poslano je nešto odjeće i obuće, 
radio-opreme, sanitetskih potrepština i slično. Nešto je od tog materijala oštećeno 
prilikom isporuke, a nešto je, kako se navodi, pogreškom spušteno na 
neprijateljsko područje. Britanske službe također su predale Mihailoviću 
izvjesne sume novca koje su, nakon utvrđenih gubitaka, iznosile 45.410 
britanskih funti u zlatu, 5.000 američkih dolara u zlatu 99.420 dolara u novčanicama, 
75,980.000 talijanskih lira, 2.015 napoleondora, 13,064.000 Nedićevih dinara, 
11,540.000 bugarskih </span>leva<span lang="HR" style="mso-ansi-language:HR"> i 
1,014.000 rumunjskih leja.<sup>93</sup><o:p>
 </o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">93 
D. (Dušan J. Đonović), »Pomoć koju je slala Velika Britanija (generalu 
Mihailoviću)«<span style="letter-spacing:-.55pt"><o:p>
 </o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Raznim 
kanalima Britanci su također isporučili četnicima stanovit iznos novca, koji 
je poslala jugoslavenska izbjeglička vlada. Pomoć koju je Mihailović primio 
iz tih izvora iznosila je oko 50.000 funti sterlinga, 52.000 američkih dolara, 
2.500 napoleondora, 10 do 15 milijuna rumunjskih leja i nekoliko milijuna Nedićevih 
dinara.<sup>94</sup> Jugoslavenska izbjeglička vlada i njeni obavještajni 
organi u Kairu i Istanbulu također su s Britancima raspravili mogućnost 
stvaranja jednog domaćeg fonda u Beogradu koji bi Mihailoviću poslužio prema 
potrebama. Raspravljalo se o iznosu od. 100 milijuna Nedićevih dinara.<o:p>
 </o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;letter-spacing:-.1pt;mso-ansi-language:HR">94 
Dušan J. Đonović »Pomoć u novcu Kraljevske jugoslovenske vlade generalu 
Mihailoviću«. <i>Glasnik </i></span><i><span lang="HR" style="font-size:8.0pt;
mso-ansi-language:HR">SIK.D »Njegoš«, </span></i><span lang="HR" style="font-size:8.0pt;mso-ansi-language:HR">decembra 
1960.<span style="letter-spacing:-.65pt"><o:p>
 </o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Pretpostavljalo 
se da će u fond prilagati industrijalci i trgovci u okupiranoj Srbiji koji bi 
za uzvrat na svoje priloge dobili kredit u inozemstvu. Od tih razgovora nikad se 
ništa nije ostvarilo.<sup>95</sup><o:p>
 </o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span style="font-size:7.0pt">95 
Ibid, </span><i><span lang="HR" style="font-size:7.0pt;
mso-ansi-language:HR">Glasnik SIKD »Njegoh, </span></i><span lang="HR" style="font-size:7.0pt;mso-ansi-language:HR">decembra 
1961.<span style="letter-spacing:-.3pt"><o:p>
 </o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Četnici 
su bili razočarani i razljućeni slabom pomoći koju su primali, a Mihailović 
i vlada u izbjeglištvu neprestano su od Britanaca tražili više. Sve dok su 
podupirali Mihailovića, Britanci su imali uvijek isti odgovor da nemaju 
dovoljno aviona potrebnih za isporuke, te da imaju mnogo drugih, važnijih 
prioriteta. Ali premda je britanska pomoć u vojnom materijalu bila krajnje 
ograničena i stoga od malo koristi u vojnom smislu, bila je u svoje vrijeme od 
velikog političkog i psihološkog značenja. Sve dok je dolazila, bila je dokaz 
da zapadni Saveznici stoje iza četnika; kad je prestala dolaziti, to je značilo 
da podrška opada i da će uskoro potpuno prestati.</span></p>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_57.htm"><b>Prethodni dokument</b></a></TD>
<TD><a href="40_59.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

