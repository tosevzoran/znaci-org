<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_23.htm"><b>Prethodni dokument</b></a></TD>
<TD><a href="27_25.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading221" style="margin-top:0mm;margin-right:0mm;margin-bottom:0mm;
margin-left:64.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark24"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Heading2213">NOVA 
GODINA U TESLIĆ</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading2213">U</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">U prohladnoj noći, u koloni po jedan, kretao se 1. 
januara 1943. Kraljevački bataljon na izvršenje zadatka — oslobođenje Teslića, 
u zajednici sa još dva bataljona naše brigade i 3. krajiškom. U Tesliću je 
tada bilo oko 1 500 domobrana i 300 ustaša, milicionera i žandarma sa 
artiljerijskim divizionom i oklopnim vozom. Na našem pravcu dejstva put je 
vodio kroz šumarke i zabrane, po prilično močvarnom zimljištu. Bataljon je išao 
u najvećoj tišini. Čulo se samo škripanje snega pod nogama, koji se posle 
toplog dana počeo smrzavati. Hladnoća je tek nailazila. Noć je bila potpuno 
vedra. Mesečina — kao dan.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na prilazima Gornjem 
Tesliću dočekali su nas četnici. Jedan vod Rudarske čete razbio ih je u jurišu, 
gazeći nabujalu Malu Usoru, a zatim su borci, onako mokri, nastavili marš ka 
Tesliću.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Našavši se pored neke 
vrzine, dok je još pola bataljona bilo u šumi, kolona se zaustavila. Sa čela 
je došao poziv, prenošen šapatom, što je značilo da smo bili blizu 
neprijatelja: &quot;Komandant napred!&quot; Štab bataljona nalazio se u sredini 
kolone. Održan je kratak sastanak. Komandant je imao temperaturu. Nagovarali 
smo ga da se povuče nazad, ka komori. Ali on nije pristao — ostao je sa štabom 
s tim da na odlučujućem pravcu napada ide sa četom zamenik komandanta 
bataljona i neposredno rukovodi borbom.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Otišao sam ka čelu 
kolone koje je bilo udaljeno od neprijatelja svega dvesta Do trista metara. 
Zemljište je bilo ispreeecano živim ogradama. Mlada hrastova šuma sakrivala 
je donekle kolonu od neprijateljevih osmatrača.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sa komandirima četa vršio 
sam izviđanje kose na kojoj se nalazio neprijatelj. Brojimo bunkere — ima ih 
osam. Ali desno uz kosu, na udaljenosti od oko petsto metara, primetili smo da 
ih ima još.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle osmatranja doneli 
smo odluku da 1. i 3. četa napadnu bunkere, a da 2. četa ostane u rezervi. Čete 
će napadati po desetinama, s tim što svakoj desetini treba odrediti bunker. 
Desetine će izdvojiti bombaše, koje će, uz podršku automatskog oružja, prići 
bunkerima i uništiti ih.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sve je bilo spremno. 
Neprijatelj nas nije primetio. Podišli smo mu na jurišno odstojanje. Početak 
napada određen je za 21 čas. Preostalo nam je još deset do petnaest minuta. 
Da li sačekati i ostale bataljone? U tom trenutku delovi 1. čete podišli su 
još bliže, trideset do pedeset metara. Neprijatelj ih je osetio i otvorio 
mitraljesku vatru. Naši nisu odgovorili, te je i neprijatelj prekinuo paljbu. 
Tek što se vatra stišala, naišla je od grada jedna ljudska prilika, promašila 
bunker i naletela pravo na borce 1. čete. Neko od boraca opalio je u nervozi 
metak i ovaj se stropoštao, stenjući. Momo Dugalić i Miša Brezak su mu 
stavili maramicu na usta i izvukli ga nazad. Našli su kod njega flašu s vinom, 
verovatno se vraćao sa slavljenja Nove godine. Pokazalo se da nije ranjen. Počeli 
smo ga ispitivati ko je i šta je. U početku još nije bio svestan gde se 
nalazi, pa je šeretski pitao:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ko još u Tesliću 
ne zna za &quot;narednika&quot; Mikija Mauza?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tek kad se malo 
otreznio, svatio je gde se nalazi i počeo da nam govori o rasporedu bunkera. U 
tom času poče da puca kod Rudarske čete. Krenuli smo u napad. Čestitamo 
zarobljeniku tiho Novu godinu. On nam pruži flašu s pićem. Zapitasmo ga da li 
zna ko smo mi. Odgovorio je:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— A kaj bi vas vrag 
znal? vidim da ste ljudi.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kad mu rekosmo da smo 
partizani, on se zgranu. Tada je zapravo došao k sebi. Otreznio se pa smo mogli 
i ozbiljnije s njim da razgovaramo. Bio je domobranski oficir, natporučnik, čija 
se bojna nalazila u bunkerima ispred nas. Naredio sam mu da pođe s nama da kaže 
svojoj jedinici da se preda. Razume se, upozorio sam ga pri tome da je njegova 
sudbina u našim rukama i da ona zavisi od toga kako će u datoj situaciji 
postupiti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Borci, videvši ovaj 
neočekivani susret, krenuše na juriš u streljačkom stroju ka bunkerima, bez 
pucnjave. Zarobljeni domobranski nadporučnik dozivao je svoje vojnike da izađu 
iz bunkera i da se predadu:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Momci, izlazite 
van! Došli su nam partizani!</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Domobrani kao da su 
jedva i čekali. Izlazili su iz bunkera bez pogovora. Nastalo je opšte razoružavanje.<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naši borci činili su 
to veoma spretno. Sve je izgledalo pomalo veselo, operetski. Počelo se i žagoriti. 
Neki domobrani su bili veseli, a drugi su s čuđenjem posmatrali šta se dešava. 
Pojedinci su uspeli da umaknu ka gradu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naši borci su se čudili 
koliko ih je i kako su se odlučili tako lako na predaju. U isto vreme, njihova 
predaja omogućila je i Rudarskoj četi da bez po muke obavi svoj zadatak.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dok su naše dve čete 
razoružavale domobrane i prikupljale plen, Krajišnici su se sukobili s četnicima 
i počeli da ih progone u selima prema teslićkom rudniku.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Zarobljene domobrane 
sproveli smo u pozadinu kod komore. Tu će ih čuvati jedan vod. 2. čete. Dok 
se još vršilo njihovo postrojavanje priđe mi domobranski nadporučnik, 
komandir zarobljene jedinice, i zamoli da mu dopustim da iz nekoliko mitraljeza 
otvori vatru u pravcu odakle smo mi došli. To bi bio znak njegovoj komandi u 
garnizonu da se, eto, nije baš tako lako predao! Zaključih da to nije loše. 
Biće to i nama korr^sno. Tako ćemo prikriti svoje dalje nastupanje ka gradu, a 
komanda u mestu biće uverena da se spoljna odbrana Teslića još drži.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Komandir mitraljeskog 
voda Jumba postavi odmah dva mitraljeza &quot;švarcloze&quot;, sa zadatkom da 
kratkim rafalima &quot;dejstvuju&quot; u pravcu odakle smo došli.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prva četa, s vodom 3. 
čete, pođe odmah niz kosu ka gradu. Na ivici grada dočekani su snažnom ali 
kratkotrajnom mitraljeskom vatrom i bombama. Mi smo im odgovorili još žešće. 
Kod crkve se nalazila neprijateljeva haubička baterija. Između nas i baterije 
bilo je oko petsto koraka. Ispod same kose, do prvih teslićkih kuća, 
prostirala se ravnica, pokrivena gustom maglom. Iz magle su strčali krovovi 
zgrada i toranj crkve. Kad počeše da dejstvuju Jumbini mitraljezi — a pošto 
je noć bila tiha, jer dotad nijedan metak još nije bio ispaljen, sem desno u 
selima gde je dejstvovao 4. krajiški bataljon — jasno se ču komandir 
neprijateljeve baterije koji je davao elemente za gađanje. Opalila je prva 
haubica. Zrno je preletelo preko nas i palo negde kod Gornjeg Teslića. Zaključismo 
da neprijatelj gađa nasumce. Idući kroz maglu Moma Dugalić mi šapatom reče:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ispred nas nešto 
ima, ali smo još daleko od topova.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nismo prešli ni 
tridesetak metara, kad primetismo u magli ljudsku priliku kako se saginje ka 
zemlji. Bez sumnje, čovek! Pokušavao je da što bolje vidi. U nekoliko koraka 
nađosmo se kod njega. Zapretili smo mu da ćuti.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bio je to vojnik na 
etraži kod čete minobacača i jednog brdskog topa. Zapitali smo ga gde su 
ostali.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Evo ih tu, u kući, 
greju se — odgovorio je sasvim mirno.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Moma Dugalić odmah 
opkoli kuću sa vodom i pozva domobrane na predaju. Izlazili su bez oružja i 
postrojavali se.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Drugi vod 1. čete i 1. 
vod 3. čete produžili su kroz grad. Neprijatelj ih je tukao iz haubica šrapnelom. 
Čula se kratka, ali oštra borba, a onda se sve utiša. Haubice ršsu više 
dejstvovale. Nalazio sam se kod brdskog topa, tražeći ključ za zapinjanje 
cevi. Ali ga ne nađoh. Izgleda da ga je odneo komandir odeljenja, koji je, 
najverovatnije, pobegao. Šteta, municije ima dosta, a top ostaje neiskorišćen.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kod crkve ponovo započe 
borba. Odjednom se začu i dolazak oklopnog voza. Moma, sa jednom desetinom, 
potrča levo ka cesti. Pođoh i ja dole. Borba je bivala sve jača. Oklopni voz 
je već nailazio s naše leve strane, dejstvujući artiljeriskom i mitraljeskom 
vatrom. Nije ga pratila pešadija. Zgrade pored ceste štitile su nas od 
njegovog dejstva. Moma je napadao oklopni voz, ali bez uspeha. Kurir drugog voda 
dođe sa izveštajem da su haubice bili zauzeli, ali pošto neprijatelj 
dejstvuje iz Oficirskog doma i oklopnog voza — one su ostale na &quot;ničijoj 
zemlji&quot;. Dođe i drugi kurir i saopšti da je neprijatelj dobio pojačanje 
kod haubica. Nastade opšta gužva. Mnogo zarobljenih, mnogo zaplenjenog 
materijala; bataljon je razvučen na sve strane, na prostoru od dva kilometra; 
sprovođenje zarobljenika smanjilo je brojno stanje na frontu. Borba kod crkve 
postajala je sve jača. Pođoh ka crkvi i sretoh borce koji mi rekoše da je 
nemogućno zadržati neprijatelja — ima ih mnogo. Brzo obavestih komandire da 
se povuku kod prvih kuća, na ivici grada, kako bismo tu dali organizovan otpor.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Neko od drugova traži 
bolničarku. Viče:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Cvrčak, Cvrčak, 
dođi~ odmah. Mali Jakšić je ranjen.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Južno od grada, na 
udaljenosti od dva kilometra, povremeno se čula borba kod teslićkog rudnika. 
Pucalo se i u pravcu Tešnja i Doboja.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uputio sam se u štab 
bataljona, koji se nalazio pod samom kosom, na ivici grada. Rekao sam drugovima 
da smo probili sve položaje neprijatelja i upali u grad. Bataljon <sup>n</sup>am 
je, istina, razvučen i mnogi borci su zauzeti sprovođenjem zarobljenika, ali 
je neprijatelj demoralisan. Predlažem da sredimo bataljon i ponovo krenemo u 
napad. Dogovaramo se Živan, Srba, Zeka, Bogavac i ja. Procenjujemo situaciju i 
rešavamo šta dalje da preduzmemo. U tom trenutku stigao je i 2. vod 3. čete i 
jedan vod 2. čete. Razoružali su neprijatelja na kosi prema teslićkom 
rudniku. Imamo već oko četiri stotine zarobljenika. Sad je bataljon opet na 
okupu, bez jednog voda. Situacija je bila vrlo povoljna, te je štab bataljona 
doneo odluku da se napad ponovi.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Treća četa i vod 2. 
čete dobili su zadatak da napadaju na fabriku celuloze. Prva četa će napasti 
posadu haubica kod crkve i pokušati da neutrališe dejstvo oklopnog voza.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tek što nismo pošli 
ponovo u napad, neko donese vest da je Milena Đokić Cvrčak zarobljena. 
Milena, bolničarka 3. čete, našla se na &quot;ničijoj zemlji&quot;. Pošto 
je previla malog Jakšića, rekla je četvorici domobrana da ga odnesu u 
pozadinu, a ona je krenula nazad, na položaj, svojoj četi. U stvari, taj položaj 
je u tom trenutku držao neprijatelj i ona je pala pravo njima u ruke. Videći 
kakva je situacija, domobrani su bacili Jakšića pod jedan plot i pobegli. Iako 
teško ranjen, on se nekako dovukao do naših prednjih delova i saopštio o 
zarobljavanju Cvrčka. Bili smo malo potišteni, osećajući se krivim što 
nismo ostavili neku zaštitu ili bar izvestili drugaricu i ranjenog druga da se 
i oni povuku. I pored toga što smo želeli da ponovo napadnemo topove i da 
oslobodimo grad, jer to nam je, u stvari, i bio zadatak, sada se već nismo 
dvoumili. Pala je komanda: krenuti u streljačkom stroju sa oružjem na gotovs! 
Pri prvom dodiru s neprijateljem otvoriti uragansku vatru iz svih automatskih 
oružja i izvršiti juriš. Ovo je bilo olakšano time što su sada, posle 
razoružavanja domobrana, čete bile zasićene automatskim oružjem.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sve se razvijalo po 
planu. Naš udar je bio strahovit. U prvom naletu 1. čete haubice su osvojene. 
U ovom naletu je poginuo vodnik Rudarske čete Pero Strugar, koji je na čelu 
voda gazio Ukrinu. Treća četa je upala u fabričke zgrade. Nalazio sam se kod 
haubica. Jedna je bila ispravna. Sa mnom je bio Moma Dugalić i još nekoliko 
boraca. Okrećem haubicu u pravcu grada. Tražim granatu, ali nema udarnika. U 
sanducima su se nalazili samo šrapneli. Treba ih tempirati, ali ne mogu da 
pronađem ključ. Ispred nas, na dve-tri stotine metara, neprijatelj daje ogorčen 
otpor. Treba brzo raditi. Napunili smo haubicu granatom i nanišanili na zgradu. 
Moma povuče upaljač, razleže se pucanj. Granata udari u zgradu, probi je i začu 
se njen put dalje. Od potresa i udara, sa kuće pade crep, a na njenom desnom 
krilu ukaza se velika rupa na zidu. Neprijatelj poče da beži. Dejstvujemo 
dalje po gradu. Osvajamo kuću po kuću. Spustimo se na cestu. Na pruzi nađosmo 
vagon-platformu sa protivtenkovskim topom 37 milimetara. Skidosmo ga i 
postavismo pored pruge, da sačekamo oklopni voz.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Opet tišina. Čuje se 
samo poneki pucanj i uzvici naših boraca: &quot;Predaj se!&quot; Bilo je mnogo 
zarobljenih. Bataljon je ponovo razvučen. Nemamo nikakve veze s drugovima u 
centru grada. Borci i naše starešine su sami sebi određivali zadatke. Iznenađivali 
su i razoružavali neprijateljeve vojnike. Jedan borac je vodio u pozadinu i 
preko sto zarobljenika. Više nismo mogli da im oduzimamo puške, već smo samo 
vadili zatvarače, tako da su domobrani nosili onesposobljeno oružje i svoju 
municiju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Čekamo oklopni voz. 
Magla se već bila digla, a mesec zašao. Male ulične svetiljke u gradu 
osvetljavale su ulicu. U jednom trenutku pojavi se poveća kolona vojnika, 
postrojenih četiri po četiri. Ne znamo ko su. Videlo se, uz slabo ulično 
osvetljenje, da su naoružani. Rekoh drugovima da pripreme bombe. Sklonismo se 
iza štita topa. Kad se kolona našla na dvadesetak koraka ispred topa, 
naredismo joj da stane. Domobranski oficir, koji je bio na čelu kolone, 
zaustavio se, prišao i rekao:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Došao sam da se 
predam s mojom satnijom.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Šta sad da radim? 
Nemam boraca. Ko da ih prihvati? Kako su mogli proći neprimećeni?!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Vodite vojsku kod 
crkve. Tamo se nalaze naši borci. Oni će vas prihvatiti. Oružje složite uza 
zid crkve!</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kolona prođe pored 
nas. Šapnuh kuriru:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Trči Lali</span><a style="mso-footnote-id:ftn1" href="#_ftn1" name="_ftnref1" title><sup><span style="mso-special-character: footnote; mso-fareast-language: SR-CYR" lang="SR-CYR">[1]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
i reci mu da pošalje jednu desetinu.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kolona se zaustavi kod 
crkve. Nas trojica bili smo i dalje kod topa, Šta sada da radimo: da li da top 
okrenemo prema njima ili da i dalje čekamo oklopni voz? Iz domobranske kolone 
se izdvoji jedan vojnik, dođe do nas i saopšti da kod crkve nema nikoga. Kome 
da se predadu? Rekoh im da su tu naši borci, ali su prikriveni, da se domobrani 
ne rasturaju iz stroja. Neka između sebe izdvoje dvojicu-trojicu koji će 
pokupiti oružje i složiti ga na gomilu. Kad se domobran udaljio, dotrča 
desetina drugog voda 1. čete, koja primi zadatak da razoruža neprijatelja.<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tada se pred nama začu 
huktanje lokomotive. Evo, najzad, i oklopnog voza. Brzo otvorih zatvarač topa, 
uzeh metak i ubacih ga u cev. Ali — zatvarač se ne zatvara! Udaljen stotinak 
metara, voz se polako približavao. Pokušah da izvučem metak, ali bez uspeha: 
zaglavio se! A voz je već sasvim blizu! U tom trenutku naiđe i desetina koja 
je razoružavala domobrane. Poskakasmo iza zgrada i bacismo ručne bombe. Iz 
voza nam odgovoriše vatrom. Ali mi smo bili dobro zaklonjeni. Voz poče polako 
da uzmiče, no uz žestoku vatru. Na kraju se izgubi prema centru grada.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">S teškom mukom izvukoh 
metak iz cevi. Bio je blatnjav. U brzini nisam to ni primetio. Drug koji je 
nosio sanduk istresao je municiju u blato. Onda je pokupio i ponovo strpao u 
sanduk. Očistismo municiju i s topom krenusmo u susret oklopnom vozu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prva četa je javila da 
se nalazi u centru grada, kod glavne komande. Pored samog voza, u blizini grada 
gde je bila glavna komanda, stadosmo. Začu se tihi glas:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Papanjanin, 
pripremi bombe!</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Istog trenutka javi se 
jedan ženski, piskavi glas:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Papanjanin, ne 
pucaj! Ja sam ovde.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">To je bila Cvrčak. 
Borci poleteše prema zgradi. Milena se nalazila na podrumskom prozoru. Uz borbu 
i dejstvo naših automatskih oružja borci uskočiše u zgradu i izvedoše 
zarobljene domobrane i nešto ustaša, a iz zatvora domobrane i drugaricu Milenu 
Cvrčka. Svi su bili radosni što su oslobodili bolničarku, ali nije bilo mnogo 
vremena za veselje. Išli smo dalje gurajući top rukama. Približavali smo se 
komandi grada, gde je neprijatelj još davao otpor. Stadosmo. Voz se video. Čujemo 
šištanje pare iz lokomotive i uočavamo njenu siluetu. A onda — jedan šum, 
pa drugi, i lokomotiva krenu prema nama, pa opet stade. Napunih top. Sad je sve 
bilo u redu. Pustismo ga na pedesetak metara, a onda otvorismo brzu paljbu. Voz 
poče da se povlači. Sada ga već nismo gubili iz vida. Pratili smo ga brzom 
paljbom. Najednom, začu se eksplozija u vozu. Topovska zrna su probijala oklop. 
Ustaše počeše da iskaču i da beže prema centru grada. Tamo ih dočekaše 
meci naših boraca. Oni se povukoše u neku nedovršenu zgradu. Naposletku, i 
voz je bio uništen.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Gurali smo top prema 
centru grada, gde je neprijatelj iz jedne zgrade još pružao otpor. Već su i 
ostali bataljoni naše i 3. krajiške brigade ulazili u grad s druge strane. 
Dovukosmo top pred poslednje uporište, pred jednu usamljenu utvrđenu zgradu, 
koja se uporno branila. Protivkolac je opet pokazao svoje dejstvo: iz zgrade su 
ubrzo izlazili vojnici ruku podignutih uvis. Posle toga nastade tišina.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dan je svitao. Na mostu 
preko Usore pojaviše se drugovi iz Beogradskog bataljona i 3. krajiške 
brigade. Čestitamo jedni drugima Novu godinu, a ujedno i pobedu nad 
neprijateljem.</span></p>
<p class="Heading221" align="right" style="margin-top:0mm;margin-right:0mm;
margin-bottom:0mm;margin-left:35.0pt;margin-bottom:.0001pt;text-align:right;
line-height:normal;mso-pagination:widow-orphan lines-together;page-break-after:
avoid;background:transparent"><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:SR-CYR" class="Bodytext3">Milan 
ANTONČIĆ VELEBIT</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" align="left" style="margin-left:26.0pt;text-align:left;
line-height:9.0pt;mso-line-height-rule:exactly;background:transparent"><a style="mso-footnote-id:ftn1" href="#_ftnref1" name="_ftn1" title><span class="Footnote"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[1]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Footnote"> Миша Брезак.</span></p>
  </div>
</div>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_23.htm"><b>Prethodni dokument</b></a></TD>
<TD><a href="27_25.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
