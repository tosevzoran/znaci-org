<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_74.htm"><b>Prethodni dokument</b></a></TD>
<TD><a href="46_76.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext131" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="mso-fareast-language:HR">Oslobođenje 
Sirača</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Iz 
istočne Slavonije operacije 1. slavonskog korpusa i 12. slavonske divizije 
prenešene su u zapadnu Slavoniju i Daruvarsku kotlinu, na udaljenost od preko 
100 km. Donesena je odluka da se napadne i likvidira neprijateljeva posada u 
Siraču. No treba istaći da nije bila u pitanju toliko neprijateljeva posada, 
koliko protivtenkovski top 37 mm koji je bio neophodan partizanskim jedinicama 
za borbu protiv tenkova.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">U 
Siraču, koji se nalazi 10 km jugoistočno od Daruvara, nalazila se jedna 
satnija sastava 1. gorski zdrug 1. gorske divizije. Ukupno oko 140 vojnika naoružanih 
puškomitraljezima, sa 2 minobacača i 1 protivtenkovskim topom 37 mm, a ostali 
puškama.<sup>513</sup> U odnosu na snage koje su napadale (13 bataljona) 
neprijateljeve snage bile su gotovo zanemarljive. Zbog blizine Daruvara, Pakraca 
i Lipika i drugih neprijateljevih garnizona, Štab 1. slavonskog korpusa bio je 
veoma oprezan u izboru cilja za napad i grupisanju snaga i sredstava za 
osiguranje napada. U napadu na Sirač učestvovala je 17. slavonska brigada sa 2 
bataljona, </span><span lang="HR" style="font-size:12.0pt;mso-fareast-language:
HR" class="BodytextSpacing3pt1">ali </span><span lang="HR" style="font-size:
12.0pt;mso-fareast-language:HR" class="Bodytext0">bataljona 12. i 28. slavonske 
divizije i Psunjski </span><span style="font-size:12.0pt;
mso-ansi-language:EN-US" class="Bodytext0">NOP</span><span style="font-size:12.0pt" class="Bodytext0"> 
</span><span lang="HR" style="font-size:12.0pt;mso-fareast-language:HR" class="Bodytext0">odred 
upotrebljeni su za osiguranje napada.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Osnovna 
operativna i taktička ideja kao i plan vođenja borbe bio je da se 
neprijateljeva posada u Siraču likvidira, a da se jakim snagama, na otvorenom 
terenu, uhvate u klopku neprijateljeve snage koje iz Daruvara krenu u pomoć 
Siraču. Tu ideju je Štab Korpusa izrazio u svojoj zapovijesti od 10. juna 
1943.: »Osnovno u napadu na neprijateljsku posadu u Siraču je da napadamo 
malim snagama. Glavne snage biće raspoređene na osiguranju i sačekaće 
neprijatelja koji bude dolazio iz okolnih uporišta sa ciljem da ga opkolimo, 
uništimo ili zarobimo.<a style="mso-footnote-id:
ftn1" href="#_ftn1" name="_ftnref1" title><sup><span style="mso-special-character:
footnote">[1]</span></sup></a> U duhu borbene zapovijesti Štaba Korpusa i naređenja 
12. slavonske divizije zadatak 12. slavonske brigade bio je da prema Daruvaru 
organizuje kombinovanu zasjedu u obliku potkove i sa skrivenom rezervom od dva 
bataljona. Zadatak maskiranih bataljona bio je da u sadejstvu sa jednim 
bataljonom 18. brigade zatvori obruč oko neprijateljevih snaga koje naiđu iz 
Daruvara u pripremljenu klopku.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Od 
12. slavonske brigade zahtijevalo se da vještim i brzim manevrom uhvati 
neprijatelja u kliješta na prostoru između željezničke stanice Bijela - Brdo 
- s. Kip - Pijanovo Brdo. Početak napada određen je za 13. jun u 3 sata 
ujutro, a borbeni znaci su bili »oklop - razbijen«.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Bataljonima 
12. brigade naređeno je da na svojim položajima budu jedan sat prije početka 
napada na Sirač. Međutim, već u početku, prilikom posjedanja položaja za 
odbranu u selu Doljani, potkrala se greška. Umjesto da položaje za odbranu 
organizuje na raskrsnici puteva: Dolja - Miljanovac - Sirač, bataljon je posjeo 
položaj 2 km sjeverno od raskrsnice u pravcu Daruvara. Dok je greška uočena i 
organizovan položaj prema dobijenom naređenju, izgubljeno je dragocjeno 
vrijeme. U međuvremenu se razdanilo, a bataljon je naišao na oko 40 
neprijateljevih vojnika koji su se nalazili u osnovnoj školi u selu Doljani sa 
radio-stanicom. Pretpostavka je da je neprijatelj 12. juna u kasnim večernjim 
satima uputio grupu vojnika iz Daruvara u Doljane kao svoju isturenu otpornu tačku, 
koja se prema potrebi može postepeno pojačavati.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:
footnote">[2]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Kasnije 
se pokazalo da je ova, gotovo zanemarljiva neprijateljeva posada od 40 vojnika, 
odigrala glavnu ulogu u otkrivanju planiranog manevra Štaba 1. korpusa. Očito, 
neprijatelj je radio suprotno od onoga što je želio Štab 1. korpusa. Odluka 
Štaba 2. bataljona da napadne i likvidira neprijateljevu posadu u školskoj 
zgradi, bila je već u zakašnjenju i kompromitovana. To je bilo dovoljno da 
neprijateljeva grupa preko radio-stanice zatraži pomoć iz Daruvara. Poslije 15 
minuta od početka napada na školsku zgradu u selu Doljani, dvije bojne 4. 
gorskog zdruga, uz podršku artiljerije, minobacača, tenkova i aviona, krenule 
su iz Daruvara. Prvi put se dogodilo da oko 5 sati ujutro neprijateljeva 
avijacija interveniše. To ukazuje i na visok stepen borbene pripravnosti, ali i 
osjetljivosti 4. gorskog zdruga na prisustvo partizanskih snaga u Daruvarskoj 
kotlini.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Glavne 
neprijateljeve snage kretale su se pravcem: Daruvar - Doljani, a pomoćne 
pravcem: željeznička stanica Bijela - Sirač. Takvim kanalisanjem i upućivanjem 
snaga, neprijatelj je prozreo cilj i namjere 1. slavonskog korpusa, i svoje 
glavne snage uputio pravcem Daruvar - Doljani, što je potpuno kompromitovalo 
ideju i plan izvođenja manevra.<sup>516</sup></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Prema 
naređenju Štaba 12. slavonske divizije bataljoni 18. slavonske brigade i 3. 
bataljon 12. slavonske brigade dobili su zadatak da prilikom nailaska 
neprijateljevih snaga iz Daruvara izvrše bočni, i napad iz pozadine. Međutim, 
dogodilo se da ni jedan od bataljona nije postupio prema naređenju i nije izvršio 
dobijeni zadatak. Za neizvršenje naređenja štabovi bataljona naveli su dva 
razloga: prvo, da se neprijateljeve glavne snage nisu kretale pravcem Daruvar - 
željeznička stanica Bijela - Pijanovo brdo, već suprotno od toga pravcem 
Daruvar - Doljani. Krećući se u pravcu Doljana kroz naseljeno mjesto, 
neprijatelj je ušao u kuće koje je utvrdio i iz njih pružao otpor. Drugi 
razlog bio je u napadu neprijateljeve avijacije koja je bila izuzetno aktivna, a 
3. bataljon 12. slavonske brigade bio je udaljen od druma kojim su se kretale 
neprijateljeve glavne snage više od 3 km. U stvari, izvođenje planiranog 
manevra pomrsila je neprijateljeva grupa od 40 ustaša, koji su se nalazili u školskoj 
zgradi u selu Doljani.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Glavnu 
borbu sa neprijateljem koji je nastupao pravcem Daruvar - Doljani vodio je 2. 
bataljon 12. brigade. Odbranu bataljona ometala je neprijateljeva avijacija koja 
se u toku 13. juna neprekidno nalazila u vazduhu iznad položaja bataljona. Do 
16 sati neprijatelj je izvršio 7 juriša, ali i pored osjetnih gubitaka, borci 
2. bataljona uspjeli su da održe položaj i nisu se povukli ni za jedan metar.<a style="mso-footnote-id:
ftn4" href="#_ftn4" name="_ftnref4" title><sup><span style="mso-special-character:
footnote">[4]</span></sup></a> U borbi se naročito istakla 2. četa kojom je 
komandovao </span><span style="font-size:12.0pt;mso-ansi-language:EN-US" class="Bodytext0">Milan</span><span style="font-size:12.0pt" class="Bodytext0"> 
</span><span lang="HR" style="font-size:12.0pt;mso-fareast-language:
HR" class="Bodytext0">Gredeljević.<a style="mso-footnote-id:ftn5" href="#_ftn5" name="_ftnref5" title><sup><span style="mso-special-character:footnote">[5]</span></sup></a> 
Oko 16 sati neprijatelj je odlučio da se, uz podršku tenkova i aviona, probije 
preko položaja 2. bataljona u pravcu Sirača. Istovremeno, doletjela je i grupa 
od 6 aviona sa novim tovarom bombi u namjeri da se obruši na 2. bataljon. 
Komandant bataljona Borisav Mioljević ispalio je dvije zelene rakete u pravcu 
neprijateljevih snaga i to je dovelo do zabune. Na taj znak neprijateljeva 
avijacija je bombardovala i mitraljirala vlastitu pješadiju, i nanijela joj 
osjetne gubitke.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Na 
položaju kod željezničke stanice Bijela - Pijanovo brdo, u pravcu Sirača, 
nalazio se 4. bataljon 12. slavonske brigade. Neprijateljeve snage koje su došle 
iz Daruvara, poslije četiri sata žilave borbe odbijene su i prisiljene da se 
povuku u Daruvar. Bataljon je imao 1 poginulog i 3 lakše ranjena borca.<a style="mso-footnote-id:
ftn6" href="#_ftn6" name="_ftnref6" title><sup><span style="mso-special-character:
footnote">[6]</span></sup></a> U toku borbe koju je vodila 12. slavonska NOU 
brigada gubici neprijatelja procjenjeni su na oko 35^40 poginulih i oko 80 
ranjenih. Brigada je imala 28 boraca izbačenih iz stroja, od čega 3 poginula i 
25 ranjenih.</span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title></a><i><sup><span lang="HR" style="mso-fareast-language:HR">514</span></sup><span lang="HR" style="mso-fareast-language:HR">&gt; 
    Arhiv VII, f. NOP-a, k. 470 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 28/1-2.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><i><span style="mso-special-character: footnote; mso-fareast-language: HR" lang="HR">[2]</span></i></a><i><span lang="HR" style="mso-fareast-language:HR"> 
    Ovaj slučaj nije bio usamljen, jer se to dešavalo veoma često. Obavještajna 
    služba nije kontinuirano pratila neprijateljeva reagovanja i njegove 
    pokrete.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title></a><i><sup><span lang="HR" style="mso-fareast-language:HR">517</span></sup><span lang="HR" style="mso-fareast-language:HR">&gt; 
    Arhiv VII, </span><span style="mso-ansi-language:EN-US;mso-fareast-language:DE">f. 
    </span><span lang="HR" style="mso-fareast-language:HR">NOP-a k 908 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 23/3; k. 740 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 7/12, I.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title><i><span style="mso-special-character: footnote; mso-fareast-language: HR" lang="HR">[4]</span></i></a><i><span lang="HR" style="mso-fareast-language:HR"> 
    Po sjećanju Trivuna Ogara borca 2. čete 2. bataljona.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn5">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn5" href="#_ftnref5" name="_ftn5" title></a><i><span lang="HR" style="mso-fareast-language:
HR">Arhiv VII, </span><span style="mso-ansi-language:EN-US;mso-fareast-language:
DE">f. </span><span lang="HR" style="mso-fareast-language:HR">NOP-a k 892 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 17/2.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn6">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn6" href="#_ftnref6" name="_ftn6" title><i><span style="mso-special-character: footnote; mso-fareast-language: HR" lang="HR">[6]</span></i></a><i><span lang="HR" style="mso-fareast-language:HR"> 
    Isto</span><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span class="Footnote100"><i><span lang="HR" style="font-size:11.0pt;mso-bidi-font-size:12.0pt;font-family:&quot;Bookman Old Style&quot;;
mso-fareast-language:HR">1 on</span></i></span><i><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_74.htm"><b>Prethodni dokument</b></a></TD>
<TD><a href="46_76.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

