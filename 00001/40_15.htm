<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_14.htm"><b>Prethodni dokument</b></a></TD>
<TD><a href="40_16.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">JUGOSLAVENSKI 
OBRAMBENI PLANOVI<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Poput 
generalštabova drugih zemalja, i jugoslavenski generalštab pripremio je u toku 
tridesetih godina nekoliko ratnih planova. Kako je vrijeme prolazilo i strateška 
se situacija zemlje mijenjala, to su i ti planovi bili modificirani. Do prve 
osnovne revizije jugoslavenskih planova očito je došlo zbog njemačkog priključenja 
Austrije u martu 1938; revidirani plan potpisao je general Milutin Đ. Nedić 
(Milanov brat), načelnik Glavnog đeneralštaba, na dan 17. septembra <span style="letter-spacing:-.2pt">1938.</span><sup>3</sup> 
Nekoliko tjedana kasnije Nedića je smijenio general Dušan T. Simović, i pod 
Simovićevim rukovodstvom izrađen je novi ratni plan, Plan <i>S </i>(S za 
sjever), zasnovan na pretpostavci da će napad doći iz Italije, Njemačke i Mađarske, 
te da će Nijemci udariti također s mađarske zapadne granice.<sup>4</sup> 
Prema tom planu, oko 50% svih jugoslavenskih snaga treba u cilju početne obrane 
rasporediti na zapadnim i sjevernim granicama, dijelom na liniji fronta, dijelom 
u utvrđenjima; ostalih 40 posto treba držati u rezervi. Budući da se 
dugotrajnija uspješna obrana tih granica smatrala nemogućom, plan je predviđao 
postupno i uredno povlačenje svih snaga u jugoistočnom pravcu, kroz brdovito 
središte zemlje prema Grčkoj, gdje se pretpostavljalo da će stvar u svoje 
ruke uzeti jake savezničke armije. Najvažniji zadatak bio bi spriječiti 
pojedinačno razbijanje jedinica i gubitak oružanih snaga, te održati 
otvorenim linije opskrbe i put povlačenja.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">3 
</span><i><span lang="DE" style="font-size:7.0pt;mso-ansi-language:DE">Aprilski 
rat </span><span lang="HR" style="font-size:7.0pt;mso-ansi-language:HR">1941, </span></i><span lang="HR" style="font-size:7.0pt;mso-ansi-language:HR">str. 
38-40.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">4 
Kljaković, u <i>Politici, </i>21. i 22. </span><span style="font-size:7.0pt">VIII</span><span lang="HR" style="font-size:7.0pt;mso-ansi-language:HR"> 
1970. Vojnoistorijski institut, <i>Drugi svetski rat (Pregled ratnih operacija), 
. </i>416-417. (dalje citirano kao <i>Drugi svetski rat). </i>O jugoslavenskim 
ratnim planovima također vidi Terzić, str. 109-324.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Strateška 
pozicija Jugoslavije radikalno se promijenila talijanskom okupacijom Albanije u 
aprilu 1939, jer je talijanska prisutnost u Albaniji, osim što je bila 
prijetnja po sebi, ugrožavala i jugoslavensko odstupanje prema Solunu, što je 
oduvijek bio jedan od temelja jugoslavenskih ratnih planova. Početkom januara 
1940, knez Pavle je uklonio generala Simovića s položaja načelnika glavnog đeneralštaba 
i zamijenio ga generalom Petrom </span>V<span lang="HR" style="mso-ansi-language:HR">. 
Kosićem. Zbog promijenjenih uvjeta i ponešto različitih strateških shvaćanja, 
ratni plan <i>S </i>je napušten i tokom prvih mjeseci 1940. pripremljen je novi 
ratni plan, R-40.<sup>5</sup> Taj plan je uzeo u obzir prisutnost talijanskih 
snaga u Albaniji, unio je nekoliko novih crta, ali slijedio je plan <i>S </i>u 
zahtjevu za početnom obranom zapadnih i sjevernih granica, te postupnim povlačenjem 
svih snaga u jugoistočnom pravcu prema Grčkoj. Novosti u planu predviđale su 
brz i jak napad na talijansko uporište u Zadru na dalmatinskoj obali, tako da 
se smanji ugroženost središnjeg dijela zemlje iz tog pravca; držanje fronta 
prema Albaniji, aktivno izviđanje prema Rumunjskoj, te koncentrični napad na 
Bugarsku svih članica Balkanskog saveza, ako bi Bugarska napala jednu od 
zemalja članica. Snage određene za operacije na granicama trebalo je pojačati 
do 70 posto ukupnih snaga.</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">5 
Drugi svetski rat, </span></i><span lang="HR" style="font-size:7.0pt;mso-ansi-language:HR">I, 
416-417. Kljaković u <i>Politici, </i>25. </span><span style="font-size:7.0pt">VIII</span><span lang="HR" style="font-size:7.0pt;mso-ansi-language:HR"> 
1970, prema pismenom iskazu generala Cosića, napisanom poslije rata.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ali 
ubrzani razvoj događaja uskoro je pretekao i plan <i>R-40, </i>pa je u februaru 
1941. izrađen plan <i>R-41, </i>koji je računao s prisutnošću njemačkih 
trupa u Mađarskoj i Rumunjskoj i vjerojatnošću njihova ulaska u Bugarsku. 
Planom <i>R-41 </i>bilo je predviđeno stvaranje obrambenog pojasa uzduž čitave 
jugoslavenske kopnene granice u ukupnoj dužini od skoro 3000 km, s izuzetkom 
granice prema Albaniji, gdje se predviđala kombinirana grčko-jugoslavenska 
ofenzivna akcija sa ciljem da se eliminira talijanska vojska u Albaniji i tako 
zaštiti povlačenje prema Grčkoj. Predviđena je velika koncentracija trupa 
prema bugarskoj granici, osobito na području jugoslavenske Makedonije, da bi se 
zaštitila komunikacija Skopje-Solun i put povlačenja. Ne baš mudro, još su 
više smanjene rezerve u odnosu na ukupne efektive na liniji fronta, do jedan 
naprama sedam. Iz ovog ili onog razloga, plan <i>R-41 </i>ipak nije sve do 31. 
marta bio poslan komandantima grupa armija. Zbog toga je ostalo malo vremena da 
se u danima neposredno prije invazije prestroje oružane snage, i stari plan <i>R-40 
</i>ostao je i dalje, u aprilu 1941, operativni plan za svaku praktičnu svrhu.<sup>6</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">6 
<i>Drugi svetski rat, </i>I, 417, 421-422, 435-436. Također vidi Kljaković, u <i>Politici 
</i>1. i 4. </span><span style="font-size:7.0pt">X</span><span lang="HR" style="font-size:7.0pt;
mso-ansi-language:HR"> 1970.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Svi 
su ti planovi pretpostavljali da će napad doći sa strane sila Osovine, te da 
će Jugoslavija biti saveznik zapadnih demokracija; po karakteru su bili 
defanzivni, a jugoslavenski je cilj bio da se spasi što je više moguće žive 
sile, te da se na kraju bude na pobjedničkoj, savezničkoj strani. Početna 
obrana granica i upotreba pograničnih utvrđenja, te nekoliko dijelom spremnih 
drugih linija obrane, dozvolile bi postupno povlačenje u brdovito središte 
zemlje, gdje je, smatralo se, bila moguća dugotrajnija obrana. Put u Grčku 
trebalo je sačuvati otvorenim, i kao liniju opskrbe i kao eventualni izlaz. 
Povlačeći se u Grčku, jugoslavenska vojska bi mogla udružiti svoje snage s 
grčkim i drugim savezničkim armijama, a potpomognuta savezničkim jedinicama i 
opremom, mogla bi se kasnije vratiti i osloboditi Jugoslaviju od neprijatelja. 
To je zapravo bilo srpsko iskustvo iz prvog svjetskog rata, osim što se tada 
povlačilo kroz Albaniju da bi trupe bile prebačene na solunski </span>front<span lang="HR" style="mso-ansi-language:HR">. 
Na tom iskustvu zasnovani su planovi iz tridesetih godina.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Za 
vrstu rata koju je srpska vojska vodila 1914—1915. i uz pretpostavku da nema 
neprijateljske avijacije, oklopnih i motoriziranih jedinica, ti bi planovi bili 
teoretski izvedivi. Ali uz uvjete 1941. oni su bili beznadni i neadekvatni. 
Protiv neprijatelja koji se služi tehnikom blitzkriega, zasnovanoj na upotrebi 
velikih zračnih, oklopnih i motoriziranih snaga, i koji napada zemlju sa svih 
strana odjednom, ti su planovi bili praktično beskorisni i vodili su u brzu 
katastrofu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jugoslavenski 
ratni planovi zamišljali su vojsku koja bi pri punoj mobilizaciji imala oko 
1,200.000 ljudi u operativnim jedinicama, i oko 500.000 ljudi (u dobi od 41 — 
50 godina) u neborbenim službama.<sup>7</sup> Tokom 1939 — 1940. bilo je 
nekoliko uzastopnih ali neefikasnih povremenih aktiviranja (eufemizam za 
mobilizaciju) rezervista, pozvanih da se iskuša efikasnost mobilizacionih 
planova i pojačaju već postojeće snage vojske, a i radi daljnjeg uvježbavanje 
i, u nekim slučajevima, radi povećanja radne snage za radove na 
fortifikacijama.<sup>8</sup> Ali događale su se brojne zloupotrebe u smislu tko 
<span style="letter-spacing:.55pt">je,</span> kada i na kako dugo pozvan. Ni budžet 
nije dostajao da se program izvrši zadovoljavajuće i vojnički dovoljno stručno. 
Štoviše, pokazalo se da je moguće aktivirati samo mali dio motornih vozila i 
stočne vuče. Zbog svega toga je ukupni učinak takvih aktiviranja na borbenu 
spremnost jugoslavenske vojske ostao neznatan.<sup>9</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">7 
Drugi svetski rat, </span></i><span lang="HR" style="font-size:7.0pt;mso-ansi-language:HR">I, 
417.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">8 
Ibid) </span></i><span lang="HR" style="font-size:7.0pt;
mso-ansi-language:HR">str. 433.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">9 
Ministar vojske i mornarice, general Nedić, u svom memorandumu knezu Pavlu i 
vladi, 1. </span><span style="font-size:7.0pt">XI</span><span lang="HR" style="font-size:7.0pt;
mso-ansi-language:HR"> 1940, iznio je vrlo nepovoljnu ocjenu politike periodičkog 
aktiviranja rezerve. O lošoj uvježbanosti rezervnih oficira u to vrijeme vidi 
pismo jednog takvog oficira, napisano u maju 1939, </span><i><span lang="DE" style="font-size:7.0pt;mso-ansi-language:DE">Aprilski</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">rat</span><span lang="HR" style="font-size:7.0pt;mso-ansi-language:HR"> 
1941, </span></i><span lang="HR" style="font-size:7.0pt;mso-ansi-language:HR">str. 
236-241. Nakon rata, kritiku te politike iznio je Maček u svojoj knjizi </span><i><span style="font-size:7.0pt">In</span><span style="font-size:7.0pt;
mso-ansi-language:HR"> </span><span style="font-size:7.0pt">the</span><span style="font-size:7.0pt;mso-ansi-language:HR"> 
</span><span style="font-size:7.0pt">Struggle</span><span style="font-size:7.0pt;
mso-ansi-language:HR"> </span><span style="font-size:7.0pt">for</span><span style="font-size:7.0pt;mso-ansi-language:HR"> 
</span><span style="font-size:7.0pt">Freedom</span><span lang="HR" style="font-size:
7.0pt;mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 196-198, i </span><span style="font-size:7.0pt">general</span><span lang="HR" style="font-size:7.0pt;mso-ansi-language:HR"> 
Živko Stanisavljević u pismu <i>Politici, </i>11. </span><span style="font-size:7.0pt">IX</span><span lang="HR" style="font-size:7.0pt;mso-ansi-language:HR"> 
1970. (u vezi s Kljakovićevim objavljivanjem Simovićevih memoara).<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Veličina 
i sastav potpuno mobilizirane ratne vojske zamišljen je kako slijedi:<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">»Štab 
Vrhovne komande; 3 štaba grupe armija; 7 štabova armija sa delovima van 
diviziskog sastava; 28 pešadiskih divizija; 3 konjičke divizije; 1 gardiska 
konjanička brigada; 2 planinska odreda (po 1 plp. i 1 </span>art<span lang="HR" style="mso-ansi-language:HR">. 
</span>divizion<span lang="HR" style="mso-ansi-language:HR">); 16 združenih 
odreda (od 1-3 pp i 1-3 </span>art<span lang="HR" style="mso-ansi-language:HR">. 
</span>diviziona<span lang="HR" style="mso-ansi-language:HR">); 16 posadnih 
pukova za granična utvrđenja; 2 tvrđavske komande (Boka i Šibenik); Komanda 
vazduhoplovstva sa jedinicama i ustanovama; Komanda ratne mornarice sa 
jedinicama i ustanovama; specijalne jedinice van armijskog sastava: 4 puka teške 
motorizovane artiljerije, 2 tenkovska bataljona, 1 bataljon za vezu, 3 železnička 
puka (saobraćajni, tehnički i radnički) i 6 automobilskih bataljona; Komanda 
pozadine Vrhovne komande sa jedinicama i ustanovama; 6 armijskih oblasti; 16 
komandi diviziskih oblasti i 49 komandi vojnih okruga; trupe za zaštitu i 
zatvaranje granica i za osiguranje unutrašnjosti teritorije u jačini od 48 pešadiskih 
pukova od po 2-5 bataljona sa nešto artiljerije (u sastav ovih pukova ulazile 
su žandarmerija i granična trupa); Komanda teritorijalne vazdušne odbrane sa 
jedinicama i ustanovama.«<sup>10</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">K 
tome je jugoslavenska vojna organizacija od aprila 1940. uključivala i 
specijalnu komandu za gerilske operacije, »četničku komandu«, koja je imala 
svoj vlastiti štab i trebala je imati sedam bataljona. Ta je snaga mogla biti 
upotrijebljena kako protiv domaće petokolonaške aktivnosti, tako i za gerilske 
operacije. Početkom aprila 1941. bilo je organizirano šest od sedam bataljona, 
koji su pridodani komandama armija (to jest jedan bataljon svakoj armiji), 
radije nego da budu pod posebnom komandom.<sup>11</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.2pt;mso-ansi-language:HR">10</span><span lang="HR" style="font-size:7.0pt;mso-ansi-language:HR"> 
<i>Drugi svetski rat, </i>I, 418. Za detaljnu informaciju o mirnodopskoj 
organizaciji vojske vidi </span><i><span style="font-size:7.0pt">ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 74-77, i članak »Jugoslavenska vojska« (stara 
Jugoslavija), <i>Vojna enciklopedija, </i></span><span style="font-size:7.0pt">IV</span><span lang="HR" style="font-size:7.0pt;mso-ansi-language:HR">, 
235-255, prvo izdanje.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">11 
Članak <i>Četovanje, Vojna enciklopešja, </i>u, 321. i članak <i>Jugoslavija 
</i></span><span style="font-size:7.0pt">IV</span><span lang="HR" style="font-size:7.0pt;
mso-ansi-language:HR">, 252. Hagen (str. 243) miješa imena: nije pukovnik Draža 
Mihailović bio šef Četničke komande, već divizijski general Mihailo 
Mihailović (koji je jula 1965. još živio u Beogradu). Vidi također Terzić, 
str. 696. Zbog pritiska potpredsjednika Mačeka ime komande je neko vrijeme bilo 
potpuno neprikladno: <i>Jurišna komanda. </i>Prvotno ime vraćeno je u aprilu 
1941.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Dvije 
od temeljnih slabosti jugoslavenske vojske (prije 1941) bile su: sistem vrlo 
velikih jedinica, i zavisnost o stočnoj vučnoj snazi (često volovi) i 
tovarnim životinjama za transport. To je bio uzrok sporosti i nedostatka 
manevarske pokretljivosti jugoslavenskih snaga, naročito velikih formacija. 
Tako je pješadijska divizija u ratnom sastavu imala 26 — 27.000 ljudi, a 
konjička divizija 6-7.000 ljudi.<sup>12</sup> A prema planu, potpuno </span><span lang="DE" style="mso-ansi-language:DE">m</span><span lang="HR" style="mso-ansi-language:HR">ö</span><span lang="DE" style="mso-ansi-language:
DE">bilizir</span><span lang="HR" style="mso-ansi-language:HR">ä</span><span lang="DE" style="mso-ansi-language:DE">na</span><span lang="HR" style="mso-ansi-language:
HR"> vojska imala bi oko 900.000 vučnih i tovarnih životinja.<sup>13</sup> 
Nadalje, iskustvo periodičkog aktiviranja jedinica, tegleće marve i vozila, 
pokazalo je da izdržavanje životinja i vozila stoji dvostruko više od izdržavanja 
aktiviranih ljudi. Jugoslavenska vojska bila je potpuno svjesna ovih nedostataka 
i u junu 1940. počela se proučavati mogućnost da se smanje i poboljšaju 
vojne formacije, te smanji zavisnost o stočnoj vuči. Ali osim motorizacije četiri 
artiljerijska puka, do invazije zemlje praktično ništa nije postignuto u tom 
pravcu.<sup>14</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">12 
Drugi svetski rat, </span></i><span lang="HR" style="font-size:7.0pt;mso-ansi-language:HR">I, 
75-76.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">13 
Ibid, </span></i><span lang="HR" style="font-size:
7.0pt;mso-ansi-language:HR">str. 417.<span style="letter-spacing:-.45pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="DE" style="font-size:7.0pt;mso-ansi-language:DE">14 
Aprilski rat </span><span lang="HR" style="font-size:7.0pt;mso-ansi-language:HR">1941, 
</span></i><span lang="HR" style="font-size:7.0pt;mso-ansi-language:HR">str. 
715-717.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Još 
je ozbiljniji problem bila nedovoljna opremljenost oružjem (osobito automatskim 
oružjem i oružjem specijalne namjene, što je uzrokovalo slabu vatrenu moć 
jugoslavenskih jedinica) i ostalom vojnom opremom, i praktično potpuna nemogućnost 
da se popuni oružjem i opremom. Oružje pješadijskih i artiljerijskih jedinica 
— glavne snage jugoslavenske vojske — sastojalo se po svom porijeklu i 
starosti od tri glavne grupe: a) teško naoružanje, uključujući teške 
mitraljeze preostale iz prvog svjetskog rata, od kojih su mnogi bili zastarjeli 
i u lošem stanju; b) nešto teškog i nešto lakog naoružanja, kao laki 
mitraljezi uvezeni u meduratnom periodu iz Čehoslovačke, i u manjoj mjeri iz 
Francuske; c) lako naoružanje koje se sastojalo od oko.1,000.000 pušaka tipa </span><span lang="DE" style="mso-ansi-language:DE">Mauser</span><span lang="HR" style="mso-ansi-language:HR">, 
i .20.000 puškomitraljeza, dijelom uvezenih, ali većinom proizvedenih po 
stranoj licenci kod kuće. Samo je ovo lako naoružanje bilo moderno i za njega 
je bilo dovoljno rezervnih dijelova. Jedinice rezervista bile su naoružane 
austrijskim puškama iz prvog svjetskog rata.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Od 
oko 7.000 artiljerijskih oružja, oko 4.000 oružja bilo je relativno moderno, 
uključujući tu i 800 protivtenkovskih topova. Zatim je bilo oko 1.900 modernih 
minobacača i oko 250 protivavionskih topova. Sve to oružje bilo je uvezeno, sa 
raznih strana, što je značilo da su razni modeli oružja često bili bez 
municije i bez mogućnosti da se odgovarajuće popravljaju i održavaju. Nakon 
izbijanja rata u Evropi, 1. septembra 1939, postalo je mnogo teže i često 
nemoguće upotpuniti oružje stranog porijekla. Nadalje, početkom aprila 1941. 
jugoslavenska vojska imala je na raspolaganju municiju samo za 75 dana za pješadijsko 
naoružanje, 100 dana za artiljeriju i svega za dva do sedam dana za 
protivavionsko oružje.<sup>15</sup> Vojska je imala 110 tenkova od kojih su 60 
bili, neprikladne mašine od pet tona iz prvog svjetskog rata, a 50 moderni 
10-tonski tenkovi kupljeni u Belgiji.1940.<sup>6</sup> Vojska je imala mali broj 
posada za tenkove i to loše izvježbanih. Za protivtenkovske operacije vježbanje 
je bilo minimalno.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">15 
Drugi svetski rat, </span></i><b><span lang="HR" style="font-size:7.0pt;mso-ansi-language:HR">I, 
431. </span></b><span lang="HR" style="font-size:7.0pt;mso-ansi-language:HR">Vidi 
<b>također <i>Jugoslavija, Vojna enciklopedija, </i></b></span><b><span style="font-size:7.0pt">IV</span><span lang="HR" style="font-size:7.0pt;mso-ansi-language:HR">, 
250-252, prvo izdanje.</span></b><span lang="HR" style="font-size:7.0pt;letter-spacing:-.3pt;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">16 
Drugi svetski rat, </span></i><span lang="HR" style="font-size:7.0pt;mso-ansi-language:HR">I, 
432.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Onih 
459 aviona jugoslavenskog zrakoplovstva bili su također razne proizvodnje — 
britanske, francuske, njemačke, talijanske i jugoslavenske — a čak ni za 
avione jugoslavenske proizvodnje nije bilo moguće osigurati rezervne dijelove i 
zamjenu. Ukupna avijacija sastojala se od 125 lovaca (38 zastarjelih), 173 
bombardera i 161 izviđačkog aviona (od toga 150 zastarjelih).<sup>17</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.45pt;mso-ansi-language:HR">17</span><span lang="HR" style="font-size:7.0pt;mso-ansi-language:HR"> 
Članak <i>Jugoslavija, Vojna enciklopedija, </i></span><span style="font-size:7.0pt">IV</span><span lang="HR" style="font-size:7.0pt;mso-ansi-language:HR">, 
248, prvo izdanje. <i>Drugi svetskj rat, </i>I, 422-425, navodi nešto manje 
brojke, ali budući da je prvi citirani izvor kasnijeg datuma, upotrebljavam 
njegove podatke.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jugoslavenska 
mornarica je bila skromna. Sastojala se od jedne male zastarjele krstarice, četiri 
moderna razarača, četiri stare torpiljarke, osam velikih i dva mala torpedna 
čamca, četiri podmornice, jedanaest minonosača, oko tucet pomoćnih plovnih 
jedinica i četiri riječna monitora na Dunavu.<sup>18</sup> Mornarica je također 
imala oko 150 većinom zastarjelih hidroplana.<sup>19</sup> Osnovni cilj 
pomorskog obrambenog plana bio je da za 24-48 sati zadrži eventualno talijansko 
amfibijsko iskrcavanje, što je bilo vrijeme potrebno da kopnena vojska stigne 
do obale i počne s operacijama protiv mostobrana.<sup>20</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.45pt;mso-ansi-language:HR">18</span><span lang="HR" style="font-size:7.0pt;mso-ansi-language:HR"> 
Jednu od ekstremnih ilustracija šarolikosti jugoslavenskog uvoznog oružja 
predstavlja razarač <i>Dubrovnik. </i>Taj brod je sagrađen u Engleskoj, glavni 
topovi bili su iz Čehoslovačke, protivavionska oruđa iz Švedske, torpedni 
uređaji iz Engleske, topovski uređaji iz Nizozemske, radio-oprema iz Belgije. <i>Drugi 
spetski rat, </i>I, 431; vidi također članak <i>Jugoslavija, Vojna 
enciklopedija, </i></span><span style="font-size:7.0pt">IV</span><span lang="HR" style="font-size:7.0pt;
mso-ansi-language:HR">, 241-243, prvo izdanje.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">19 
Članak <i>Jugoslavija, Vojna enciklopedija, </i></span><span style="font-size:7.0pt">IV</span><span lang="HR" style="font-size:7.0pt;mso-ansi-language:HR">, 
248, prvo izdanje.<span style="letter-spacing:-.5pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">20 
Prema osobnom saopćenju prijašnjeg kapetana fregate Jugoslavenske kraljevske 
mornarice Zenona </span><span style="font-size:7.0pt">V</span><span lang="HR" style="font-size:7.0pt;
mso-ansi-language:HR">. </span><span lang="DE" style="font-size:7.0pt;mso-ansi-language:
DE">Adamicha</span><span lang="HR" style="font-size:7.0pt;mso-ansi-language:HR"> 
koji je radio na tim planovima u jugoslavenskom admiralitetu.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Osnovni 
razlog da je Jugoslaviji nedostajalo moderno naoružanje leži u nerazvijenoj 
ekonomiji. Niski dohodak po glavi stanovnika i mala industrijska baza onemogućili 
su proizvodnju dovoljne količine modernog oružja kod kuće, kao i uvoz takvog 
oružja. Godine 1938. dohodak po glavi stanovnika procijenjen je na 3.100 
dinara, što iznosi oko 70 dolara. Za usporedbu, evo cijena uvoznog naoružanja 
u novembru 1938. godine: laki tenkovi (12 — 15 tona) 2,500.000 dinara; teški 
tenkovi (20-25 tona) 5,000.000 dinara; teški kamioni 90.000 dinara; haubice 150 
mm (M 36) 3,500.000 dinara; lovački avioni (očito bez naoružanja) 1,750.000 
dinara; bombarderi (očito bez naoružanja) 4,500.000 dinara.<sup>21</sup> 
Kontrast između krajnje niskog dohotka po glavi stanovnika i visokih cijena 
naoružanja otkriva apsurdnost situacije u kojoj su se našle ekonomski 
nerazvijene zemlje kao Jugoslavija, kad su pokušavale stvoriti modernu vojsku 
ili izvršiti barem djelomičnu modernizaciju svojih oružanih snaga. Ili, da 
kao indikator ekonomske, a time i vojne snage uzmemo proizvodnju čelika. U 
1938. Jugoslavija je proizvela oko 230.000 tona čelika, od čega je jedna trećina 
proizvedena u željezarama na pograničnom području ili nedaleko granice.<sup>22</sup> 
Te iste godine njemačka proizvodnja čelika iznosila je 22,600.000 tona,<sup>23</sup> 
a u slijedeće tri godine, kad je Njemačka pod svoju kontrolu podvrgla 
kapacitete za proizvodnju čelika u Austriji, Čehoslovačkoj, Poljskoj, 
Francuskoj, Belgiji, </span>Luxemburgu<span lang="HR" style="mso-ansi-language:HR">, 
Nizozemskoj, Danskoj i Norveškoj, ukupna proizvodnja s kojom je raspolagala 
ogromno se povećala, dok jugoslavenska proizvodnja jedva da je uopće rasla.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">21 
Za cijene raznog oružja vidi izvještaj Glavnog đeneralštaba od 20. </span><span style="font-size:7.0pt">XI 
</span><span lang="HR" style="font-size:7.0pt;mso-ansi-language:HR">1938. 
ministru vojske i mornarice. Izvještaj se bavi nespremnošću jugoslavenskih 
oružanih snaga i potrebom poboljšanja naoružanja i opreme kao i proširenjem 
vojne industrije zemlje. </span><i><span lang="DE" style="font-size:7.0pt;
mso-ansi-language:DE">Aprilski rat </span><span lang="HR" style="font-size:7.0pt;mso-ansi-language:HR">1941, 
</span></i><span lang="HR" style="font-size:7.0pt;mso-ansi-language:HR">str. 
68-95, posebno str. 85-90.<span style="letter-spacing:-.45pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="DE" style="font-size:7.0pt;mso-ansi-language:DE">22 
Ibid, </span></i><span lang="HR" style="font-size:7.0pt;mso-ansi-language:HR">str. 
49-50; <i>Statistički godišnjak </i></span><i><span lang="DE" style="font-size:7.0pt;mso-ansi-language:
DE">FN </span><span lang="HR" style="font-size:7.0pt;mso-ansi-language:
HR">RJ 1954, </span></i><span lang="HR" style="font-size:7.0pt;mso-ansi-language:
HR">str. 157.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">23 
Za podatke o njemačkoj proizvodnji čelika </span><span lang="DE" style="font-size:7.0pt;mso-ansi-language:
DE">vidi Länderrat des amerikanischen Besatzungsgebietes, <i>Statistisches 
Handbuch von Deutschland, </i></span><i><span lang="HR" style="font-size:7.0pt;
mso-ansi-language:HR">1928-1944, </span></i><span lang="HR" style="font-size:
7.0pt;mso-ansi-language:HR">str. 8-9, 288, 600.<span style="letter-spacing:
-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jugoslavenske 
vojne vlasti bile su bolno svjesne malog ekonomskog potencijala svoje zemlje, 
malih zaliha oružja i municije i nedostatka ostalih nužno potrebnih vojnih 
materijala kao odjeće, obuće, lijekova, vozila, te rezervi hrane.<sup>24 </sup>Godine 
1938. grčevito su pokušali unaprijediti i poboljšati domaću vojnu 
industriju, ali vrijeme je bilo prekratko a sredstva premala da bi se učinila 
čuda. Jugoslavija je nastavila kupovati strano oružje; kad je izbio rat a 
njena neutralistička pozicija izazivala sumnju i Osovine i Velike Britanije, 
taj uvoz je postajao sve manji, a negdje u 1940. još je samo kapao.<sup>25</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Uoči 
invazije bilo je odjeće i obuće za svega oko dvije trećine potencijalnih 
jedinica prve linije, a za druge jedinice samo djelomično. Ostale bitne opreme 
bilo je samo za trećinu jedinica prve linije. Medicinske i sanitetske opreme 
bilo je za svega nekoliko tjedana, a ljudske i stočne hrane bilo je samo za dva 
mjeseca.<sup>26 </sup>Za sve ovo postojala je mala ili nikakva mogućnost 
popune.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
mjesecima koji su prethodili invaziji, Jugoslaviji je uspjelo da iz Sjedinjenih 
Američkih Država uveze oko 1.000 kamiona vojne namjene, ali praktično je sve 
teško naoružanje i opskrba zavisila o stočnoj vučnoj snazi.<sup>27</sup> Za 
ilustraciju: njemačke trupe i oprema mogle su za sat prevaliti udaljenost za 
koju je jugoslavenskim jedinicama i komori trebalo dvadeset četiri sata. Treba 
također zabilježiti da je Jugoslavija, sa zanemarivom domaćom proizvodnjom 
nafte, skoro potpuno zavisila o uvozu, dijelom iz zemalja pojput Rumunjske koja 
je sada bila pod njemačkom kontrolom. Uvoz morem lako bi presjekla talijanska 
mornarica. Pod pretpostavkom da rezervoari i rafinerije ne budu bombardirani, 
rezerve benzina u zemlji su, navodno, dostajale za dva ili tri mjeseca.<sup>28</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">24 
Vidi naročito izvještaj jugoslavenskog Glavnog deneralštaba od 20. </span><span lang="DE" style="font-size:7.0pt;mso-ansi-language:DE">XI 
</span><span lang="HR" style="font-size:7.0pt;mso-ansi-language:HR">1938. 
citiranog u bilješci 21.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">25 
O oružju i vojnoj opremi koju je Jugoslavija htjela uvesti ili kupiti kod kuće, 
vidi listu datiranu 20. III 1939, </span><i><span lang="DE" style="font-size:7.0pt;
mso-ansi-language:DE">Aprilski rat </span><span lang="HR" style="font-size:7.0pt;mso-ansi-language:HR">1941, 
</span></i><span lang="HR" style="font-size:7.0pt;mso-ansi-language:HR">str. 
152-160. Glavni su dobavljači oružja trebale biti Njemačka i Italija, ali 
nakon izbijanja rata obje su osovinske zemlje bitno smanjile svoje isporuke. O 
avionima i oružju iz Velike Britanije, od 1935. do marta 1941, vidi Vinaver, 
str. 77-92. O općim problemima vojne industrije i nabave oružja i vojne opreme 
iz domaćih i stranih izvora, također vidi Terzić, str. 290-297, osobito str. 
297.<span style="letter-spacing:
-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">26 
Terzić, str. 277-278.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">27 
Drugi svetski rat, </span></i><span lang="HR" style="font-size:7.0pt;mso-ansi-language:HR">I, 
432.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">28 
Terzić, str. 274.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Od 
1937, Jugoslaveni su trošili prilično velike svote novaca na utvrđivanje 
svojih granica, najprije prema Italiji, a zatim prema Njemačkoj (Austriji) i Mađarskoj. 
Na granicama prema Rumunjskoj, Bugarskoj i Albaniji trebalo je krajem marta 
1941. započeti s obimnim radovima na utvrđivanju, ali u vrijeme invazije utvrđenja 
su bila dovršena samo na zapadnoj i sjeverozapadnoj granici. Ona su bila mnogo 
.nesavršenija nego, na primjer, čehoslovačka utvrđenja prema Njemačkoj, i 
sastojala su se uglavnom od utvrđenih mitraljeskih gnijezda, protivtenkovskih i 
protivpješadijskih zapreka.<sup>29</sup> Započeti su i neki vrlo mali 
obrambeni radovi na utvrđivanju desne obale Dunava, Save i Une.<sup>30</sup> 
Kad je došlo do invazije, glavni udarac je nekom ironijom došao s bugarske 
granice, koju prema ratnim planovima <i>S </i>i <i>R-40 </i>nije trebalo 
smatrati točkom velike opasnosti, i koja je praktično bila bez utvrđenja.<sup>31</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">29 
O raspravi visokih jugoslavenskih vojnih predstavnika o fortifikacijama, o <b>odluci-da 
se grade, o </b>cijenama, o područjima koja treba utvrditi i napredovanju 
radova, </span><span lang="DE" style="font-size:7.0pt;mso-ansi-language:DE">vidi</span><span lang="DE" style="font-size:7.0pt;mso-ansi-language:HR"> 
</span><i><span lang="DE" style="font-size:7.0pt;mso-ansi-language:DE">Aprilski</span><span lang="HR" style="font-size:7.0pt;mso-ansi-language:HR"> 
rat 1941, </span></i><span lang="HR" style="font-size:7.0pt;mso-ansi-language:HR">str. 
90-123, <b>143-150, </b>223-232, 319-329 i </span><i><span style="font-size:7.0pt">passim</span><span lang="HR" style="font-size:7.0pt;mso-ansi-language:HR">.</span></i><span lang="HR" style="font-size:7.0pt;letter-spacing:-.05pt;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">30<i> 
</i></span><i><span lang="DE" style="font-size:7.0pt;mso-ansi-language:DE">Ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 
638-643, 649-650, 658, 700-704.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">31<i> 
Drugi svetski rat, </i>I, 427-430; Terzić, str. 303-309.<span style="letter-spacing:-.45pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Već 
je naglašeno da su svi jugoslavenski ratni planovi između 1938. i 1941. računali 
s mogućnošću povlačenja u Grčku i s osloncem na snažne savezničke armije. 
Istovremeno, bilo je u britanskom i grčkom interesu da pomognu Jugoslaviji 
odbiti svaki neprijateljski napad. S namjerom da pomognu Grcima, britanske 
ekspedicione snage počele su iskrcavanje u Pireju 7. marta.<sup>32</sup> Kao što 
smo već spomenuli u prošloj glavi, Jugoslaveni su 8. marta poslali u Grčku 
generalštabnog majora Perišića da obavijesti britanskog komandanta za Srednji 
istok, generala </span>Henryja<span style="mso-ansi-language:HR"> </span>Maitlanda<span style="mso-ansi-language:
HR"> </span>Wilsona<span lang="HR" style="mso-ansi-language:HR">, </span>da<span lang="HR" style="mso-ansi-language:HR"> 
će se Jugoslaveni oduprijeti njemačkom napadu, te da se raspita može li se 
ili ne računati s nekim specifičnim oblicima britanske vojne podrške u slučaju 
da Jugoslavija mora veliki dio svojih trupa povući u Grčku. Britanski i grčki 
komandanti bili su vrlo razočarani činjenicom da su svi jugoslavenski planovi 
defenzivne prirode, i zahtijevali su promjenu u korist ofenzivnog pristupa, 
posebno u odnosu na talijanske snage u Albaniji. Jugoslavenske vlasti zaključile 
su da ne mogu očekivati nikakvu pomoć od Britanaca u Grčkoj. Nakon puča u 
Beogradu, Britanci su nastavili s pritiskom da Jugoslavija svoje planove 
koordinira s planovima grčkih i britanskih snaga, ali je odaziv neočekivano 
izostao. Nova jugoslavenska vlada odbila je posjetu ministra vanjskih poslova 
Edena Beogradu, bojeći se da bi Nijemci to smatrali provokacijom, a s 
oklijevanjem je pristala da primi generala sira Johna G. Dilla, načelnika 
britanskog Imperijalnog generalštaba, pod uvjetom da dođe u civilnoj odjeći. 
Razgovori od 1. aprila između Dilla i Simovića bili su potpuno besplodni: 
Jugoslaveni nisu bili voljni ni za kakvu akciju na koju bi Nijemci imali 
primjedbi, i pristali su samo da pošalju još jednog oficira na daljnje 
razgovore u Grčku. Tako je 3. aprila zamjenik načelnika Glavnog đeneralštaba, 
general Radivoje Janković, otputovao u Grčku, ali ni ti razgovori nisu urodili 
plodom. Stvarna slabost britansko-grčko-jugoslavenske kombinacije i 
obeshrabrujući strah od Nijemaca (barem na jugoslavenskoj strani), spriječili 
su svaki realistički plan za zajedničku akciju. Postignut je jedino sporazum u 
smislu kombiniranog jugoslavensko-grčkog napada na talijanske snage u Albaniji, 
ali to se nije ostvarilo, a invazija je došla. Niti jedna od tri strane nije 
bila u poziciji da pomogne drugoj, a rezultat je bio uzajamno razočaranje i 
laka pobjeda Nijemaca u Jugoslaviji i Grčkoj.<sup>33</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">32 
Britancima je bilo vrlo teško odlučiti da pošalju ekspedicione snage u Grčku. 
Britanske vojne vlasti na Srednjem istoku i ministar vanjskih poslova Eden 
(prilikom posjeta Ateni) optimistički su gledali na takvu operaciju i shvaćali 
su da će vrlo nepovoljno utjecati na sliku o Britaniji ako ne pomogne savezniku 
u nevolji. Američki pukovnik </span><span style="font-size:7.0pt">William</span><span style="font-size:7.0pt;mso-ansi-language:HR"> 
</span><span style="font-size:
7.0pt">J</span><span lang="HR" style="font-size:7.0pt;mso-ansi-language:HR">. </span><span style="font-size:7.0pt">Donovan</span><span lang="HR" style="font-size:7.0pt;
mso-ansi-language:HR">, koji je posjetio Balkan i Tursku u januaru, bio je još 
veći optimist u pogledu većeg britanskog izazova Nijemcima na Balkanu. 
Britanci su konačno poslali oko 60.000 ljudi u Grčku. S vojnog stanovišta, 
operacija je bila očita pogreška. Do kraja aprila Nijemci su dosegli najjužniju 
točku Peloponeza, a između 20. i 31. maja osvojili su Kretu zračnim desantom. 
Britanci su uspjeli povući oko 50.000 ljudi. Britanski gubici svih vrsta, uključujući 
zarobljenike, iznosili su oko 12.000 ljudi. K tome su izgubili oko 8.000 kamiona 
i 209 aviona. Na Kreti su britanski gubici također bili teški: 1742 ubijenih, 
1737 ranjenih i 11.835 zarobljenih. </span><span style="font-size:7.0pt">Vidi 
Playfair </span><span lang="HR" style="font-size:
7.0pt;mso-ansi-language:HR">i </span><span style="font-size:7.0pt">dr., II, </span><span lang="HR" style="font-size:7.0pt;mso-ansi-language:HR">70-105, 
121-151; </span><span style="font-size:7.0pt">Woodward, I, </span><span lang="HR" style="font-size:
7.0pt;mso-ansi-language:HR">525-536.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Slabost 
jugoslavenske vojske u živoj sili, naoružanju, transportu i snabdijevanju, 
dopunjavale su se s nedostatkom kohezije i jedinstva pogleda i ciljeva u 
redovima političkog i vojnog rukovodstva zemlje, kao i u većini stanovništva. 
Politička i vojna kratkovidnost monarhističkog režima učinila je za protekle 
dvadeset tri godine zemlju potpuno nespremnom za svaku veću vanjsku krizu. 
Ukratko, tek neposredno prije i nakon udara od 27. marta, spremnost na borbu 
pokrenula je duhove određenog broja oficira avijacije i kopnene vojske, srpskih 
političara i javnosti u Srbiji, a u vrlo maloj mjeri i drugdje u zemlji. Kad se 
nova vlada suočila sa stvarnošću, i taj duh je nestao. Kad je invazija jednom 
otpočela, većina je visokih oficira bila uvjerena da je otpor Nijemcima 
beznadan, i razmišljala je samo o tome kako se najbrže predati i spasiti živote, 
a ne kako se oduprijeti i braniti zemlju.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Petokolonaška 
aktivnost smatrana je stvarnom opasnošću, zbog nezadovoljstva raznih 
jugoslavenskih nacija i nacionalnih manjina, osobito njemačke manjine u 
Vojvodini, ali malo se poduzimalo protiv takve aktivnosti.<sup>34</sup> Iako je 
vodstvo hrvatske ustaške ekstremističke organizacije zajedno s tri do četiri 
stotine najžešćih sljedbenika bilo u emigraciji, u zemlji je 1941. bilo 
vjerojatno nekoliko puta više zakletih članova i nekoliko desetaka tisuća 
simpatizera. Ustaše šu bili sigurni da će ih dobiti još više ako 
Jugoslavija bude uvučena u rat. Postojala je također i potencijalna peta 
kolona medu pro-bugarski orijentiranim Makedoncima, te među albanskim stanovništvom 
na Kosovu. U godinama prije invazije jugoslavenske su vojne vlasti bile 
opsjednute idejom o komunističkoj opasnosti u zemlji uopće, a posebno u oružanim 
snagama, ali su također vrlo pažljivo pratile razvoj događaja među 
nacionalnim manjinama, te Hrvatima i Makedoncima.<sup>35</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Na 
kraju treba naglasiti da je uvježbanost svih vidova, rodova i službi vojske 
bila loša i zastarjela.<sup>36</sup> Jugoslavenski vojni vrhovi pristupali su 
ratovanju na način iz prvog svjetskog rata, kadrovski rok bio je relativno 
kratak, a modernog naoružanja nije bilo ni za vježbu ni za borbenu upotrebu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">33 
Drugi svetski rat, </span></i><span lang="HR" style="font-size:7.0pt;mso-ansi-language:HR">I, 
435-521; </span><span style="font-size:7.0pt">Wilson</span><span lang="HR" style="font-size:7.0pt;
mso-ansi-language:HR">, str. 63-103, osobito str. 72-75, 80-84, 100; Hoptner, 
str. 274-275; Terzić str. 111-113, 145-150.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">34 
Vidi Todor Milićević, str. 13-14.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">35 
Vidi razne izvještaje u </span><i><span lang="DE" style="font-size:7.0pt;mso-ansi-language:DE">Aprilski</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">rat</span><span lang="HR" style="font-size:7.0pt;mso-ansi-language:HR"> 
1941, </span></i><span lang="HR" style="font-size:7.0pt;mso-ansi-language:HR">str. 
175-176, 252-260, 341-343, 382-383, 412-416, i </span><i><span style="font-size:7.0pt">passim</span><span lang="HR" style="font-size:7.0pt;mso-ansi-language:HR">.</span></i><span lang="HR" style="font-size:7.0pt;letter-spacing:-.05pt;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">36 
Drugi svetski rat, </span></i><span lang="HR" style="font-size:7.0pt;mso-ansi-language:HR">I, 
433.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jugoslavija 
je u času invazije imala pod oružjem samo oko 700.000 ljudi: od toga su više 
od 400.000 bili loše uvježbani regruti, s manje od mjesec dana u uniformi.<sup>37</sup> 
Većina jedinica bila je još uvijek na zbornom mjestu, a ne na frontu ili na 
položajima u blizini fronta, gdje im je prema planu bio raspored. Niti jedna 
jedina divizija nije bila spremna za akciju, iako neki pješadijski i konjički 
pukovi i neke pionirske jedinice jesu. Prema najautoritativnijim izvorima, niti 
jedan viši komandni štab, niti jedna jedinica veze, artiljerijska, pogranična, 
pozadinska, sanitetska ili opskrbna jedinica nije bila popunjena do svoje 
planirane ratne jačine, to jest potpuno mobilizirana u trenutku invazije. Tako 
ni one jedinice koje su bile spremne, ili skoro spremne, a zavisile su o podršci 
drugih jedinica, nisu mogle biti valjano iskorištene.<sup>38</sup> Opća 
mobilizacija nije namjerno proglašena da se </span>Hitler<span lang="HR" style="mso-ansi-language:
HR"> ne izazove, i do 3. aprila nije ni naređena. A kad je bila naređena, vrlo 
mnogo ljudi, vlasnika stoke, vučnih i motornih vozila, nije se odazvalo pozivu, 
osobito u područjima koja nisu simpatizirala s režimom.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">37 
Prema tvrdnji generala Košića, načelnika Glavnog đeneralštaba od januara 
1940. do udara, u Culinović, <i>Slom stare Jugoslavije, </i>str. 162-168. Prema 
službenim podacima, na dan udara bilo je pod oružjem oko 600.000 ljudi <i>(Drugi 
svetski rat, </i>I, 434), ali Terzić (str. 35) kaže da taj broj uključuje i 
neke jedinice koje su radile na utvrđenjima.<span style="letter-spacing:-.05pt"><o:p>
</o:p>
</span></span></p>
<i><span lang="HR" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA">38 Drugi svetski rat, </span></i><span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">I, 434; Terzić, str. 359; članak <i>Jugoslavija, Vojna enciklopedija, </i></span><span style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:EN-US;
mso-bidi-language:AR-SA">IV</span><span lang="HR" style="font-size:7.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA">, 254, 
prvo izdanje.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_14.htm"><b>Prethodni dokument</b></a></TD>
<TD><a href="40_16.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

