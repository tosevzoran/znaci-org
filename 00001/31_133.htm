<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_132.htm"><b>Prethodni dokument</b></a></TD>
<TD><a href="31_134.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">NAJDRAŽA 
AKCIJA</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:8.0pt;text-indent:19.0pt;line-height:91%"><span lang="DE" style="mso-ansi-language:DE">&quot;Naš 
bataljon, uz sadejstvo četvrtog bataljona, izvršiće napad u toku noći na 
grad ...&quot; Tako je počeo svoje izlaganje Jovo Puzić omiljeni komandant 3. 
bataljona, na izviđanju štaba 3. bataljona sa komandirima četa.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Gledajući kartu, Puzić je izlagao zadatke četama, pokazujući rukom na 
pojedine pravce, orijentire i položaje neprijateljskih bunkera. Pošto nas je 
upoznao sa zadacima 3. i 4. bataljona, saopštio je da ostale snage brigade vrše 
zaštitu našeg napada od pravca Bugojna i Travnika.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">1. četa 3. bataljona je dobila zadatak da se neopaženo, i po mogućnosti 
bez borbe, provuče između neprijateljskih bunkera u centar grada, gde treba da 
organizuje i pripremi četu za kružno dejstvo, a crvenom raketom da da znak za 
početak dejstva ostalih snaga.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U komandi 1. čete dobro smo proučili zadatak, upoznali komandire vodova, a 
zatim pristupili pripremi čete za izvršenje zadatka. Naredili smo da kuvari 
pripreme dobru večeru, a komandiri vodova da prokontrolišu naoružanje i 
municiju. Četa je bila &quot;naoštrena&quot;. Borci su bili raspoloženi za 
borbu. Počela je, kao i obično pred svaku borbu, šala među borcima. Pomoćnik 
komesara čete Branko Kecman obilazio je borce i razgovarao sa njima, a zatim je 
nama u komandi čete iznosio svoje utiske:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Druže partijski — pitali su ga kaže oni — hoćemo li noćas? Kad 
kuvari spremaju masnu večeru i kažu da će biti i repete, a komandiri vodova 
naređuju da se &quot;čiste mitraljezi i nižu redenici, znači biće nešto&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Harmonikaš Marijanović — priča nam Branko — razvlači harmoniku, a Dušan 
Kecman, omladinac iz sela Drinića, prilazi mu i veli: &quot;Zaklopi ti to 
burazeru, pa kad komandirova trubica zasvira juriš, a ti onda razvuci te svoje 
diple. Ili nemoj — dodaje odmah — probušiće ti taj mjeh, a na čurliku ne 
znaš da sviraš.&quot;<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="EN-GB">Brica 
otvorio radnju i viče: &quot;Sledeći! </span><span lang="DE" style="mso-ansi-language:
DE">Ko je na redu&quot;. Prilazi mu jedan borac i veli: &quot;Udari mi jedan 
glanc burazeru. Kažu da u Donjem Vakufu ima lepih cura.&quot;<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Za ovim, brici 
prilazi Branko Ćuk i kaže: &quot;More batali ćorava posla. Šteta trošiti 
sapun. Ako drug ostane živ, onda mu ti posle borbe udari glanc, jer cure neće 
tako brzo istrčati njemu u zagrljaj.&quot;</span></p>
<p class="MsoNormal" style="line-height:91%"><span lang="EN-GB">Toša Bijelić 
moli bolničarku Milkicu da mu opere košulju, a za to će joj nešto lepo 
kupiti u gradu. &quot;Nemaš novaca&quot; — odgovara ona. Toša zagleda u svoj 
puškomitraljez, pa kao za sebe, šeretski veli: &quot;Dovešće mene ovaj do 
grada i do dućana, tu pare nisu potrebne.&quot;</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Jovan Stupar je najstariji u četi. Uvek ozbiljan, dobar borac i dobar drug, 
predratni komunista i borci se sa poštovanjem odnose prema njemu. Pred svaku 
akciju, pa i sada, Jovan je razgovarao sa borcima, savetovao ih.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Krenuli smo sa četom u neposrednu blizinu neprijateljskih bunkera i, tako 
reći, pod vatrom mitraljeza saopštili zadatak borcima. Određeni su bombaši i 
grupa puškomitraljezaca koji će ići napred, a s njima komanda čete. Naređeno 
je da se zauzme propisno odstojanje i da svi budu spremni za borbu, jer treba se 
provući između neprijateljskih bunkera i ubaciti u centar grada. Određene su 
grupe boraca koji će bočno štititi naše četne kolone.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="EN-GB">Noć, 
16/17. avgusta 1943. godine bila je topla i mračna. Neprijatelj je otvarao 
vatru, a naša 1. četa polako između bunkera kretala se u centar grada, ne 
odgovarajući na neprijateljsku vatru.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Vatra 
neprijatelja, iz bunkera, bila je sve jača, ali mi smo produžavali kretanje. 
Najteže nam je bilo kad smo se provlačili pored bunkera koji su označavali 
prednji kraj neprijateljske odbrane. Kada smo prošli između ovih bunkera, 
njihova vatra je ostala iza naših leđa i dejstvovala u prazno.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Tošo, 
koji je bio pored mene, samo lagano reče: &quot;Pucajte vi uzaman, odosmo mi u 
grad&quot;.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Četa 
je došla do prvih kuća ne ispalivši metka. Produžili smo napred. Kad smo 
stigli do centra i rasporedili četu za kružno dejstvo, obasula nas je jaka 
mitraljeska vatra. </span><span lang="DE" style="mso-ansi-language:DE">Ja sam 
bio ranjen. </span><span lang="EN-GB">Zapalili smo crvenu raketu.</span></p>
<p class="MsoNormal" style="margin-top:1.0pt;line-height:108%"><span lang="EN-GB">Štab 
3. bataljona, a posebno komandant Puzić, bio je veoma zadovoljan akcijom koja 
je izvedena na Donji Vakuf a posebno upadom 1. čete u centar grada, koja je 
izazvala strašnu pometnju kod neprijatelja i omogućila brz uspeh ostalim našim 
jedinicama.</span></p>
<p class="MsoNormal" style="margin-top:2.0pt;text-indent:11.0pt;line-height:108%"><span lang="DE" style="mso-ansi-language:DE">Bila 
mi je to najdraža akcija. Osim mene, ni jedan borac u četi nije ranjen, a 
zadatak je u potpunosti izvršen.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Đuran KOVAČEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_132.htm"><b>Prethodni dokument</b></a></TD>
<TD><a href="31_134.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

