<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_52.htm"><b>Prethodni dokument</b></a></TD>
<TD><a href="49_54.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">Proboj 
iz obruča<o:p>
</o:p>
</span></b></p>
<p class="MsoNormal"><span lang="DE" style="mso-ansi-language:DE">&nbsp;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Svakodnevno se 
pogoršavala situacija naših jedinica u Trnovskoj šumi. Jedinice su u stalnim 
borbama sa neprijateljem imale osetne gubitke, a za njihovu smenu, popunu i 
odmor nije bilo nikakvih mogućnosti. Najteže je bilo to što su ponestale sve 
zalihe hrane, pa je ljudstvo gladovalo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Za proboj 
glavnine 9. korpusa dolazila su u obzir tri pravca: Cerkno i dalje u Gorenjsko, 
Kras ili Pivka. Prvi pravac nije dolazio u obzir, jer je na tom sektoru bilo 
puno neprijateljskih snaga koje su izvodile ofanzivu &quot;Frilingsangang&quot;. 
Vipavska dolina i Kras takođe su bili puni kvislinških četničkih, 
italijanskih i domobranskih jedinica, a zemljište, uglavnom nepošumljeno i 
veoma komunikativno, nije nudilo povoljne uslove za manevrovanje jakim snagama. 
Najpovoljnija je bila treća varijanta — da se korpus probije na sektor Pivke, 
a u slučaju prejakog neprijateljskog pritiska, preko druma i železničke pruge 
Ljubljana — Postojna — Trst na operativno područje 7. korpusa u Notranjsko 
i Dolenjsko, ostavljajući odrede, udarne čete i još neke delove na Slovenačkom 
primorju i u Gorenjskom.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Zbog toga je 
štab korpusa sve više pojačavao snage na odseku Col — Crni vrh, pripremajući 
snažnu udarnu grupu sa kojom bi se u najpovoljnijem momentu probio prema Pivki 
i dalje preko železničke pruge. Na ovom odseku je 28. marta noću došlo do veće 
pregrupacije snaga.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Imajući u 
vidu da će neprijatelj preneti glavni udar na pravac Crni vrh — Zadlog — 
Otlica, što se moglo zaključiti iz najnovijih koncentracija jakih njegovih 
snaga na sektoru Crni vrh — Idrijski log — Zadlog, štab korpusa je odredio 
Gradnikovu brigadu za odbranu pravca Col — Sinji vrh — Otlica, Bazovišku za 
odbranu pravca Crni vrh — Zadlog — Otlica, a Vojkova je trebalo da posedne 
položaje između jedne i druge na sektoru Špičastog vrha, sa zadatkom da 
neprijateljskim snagama koje bi dejstvovale protiv Gradnikove ili Bazoviške 
brigade udari u bok.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pošto se 
Vojkova brigada sa dva bataljona još nalazila, zajedno sa Prešernovom, u 
odbrani pravca Lokve — Predmeja, i njeno povlačenje sa tih položaja bilo je 
dosta riskantno: Prešernova brigada bi u slučaju jačeg neprijatelj evog 
napada u pravcu Lokve — Predmeja, zbog nepreglednog zemljišta i veoma širokog 
odseka odbrane, imala težak zadatak.<o:p>
</o:p>
</span></p>
<p class="MsoNormal">Neprijatelj se u to vreme pripremao za poslednji i odlučujući 
udar:</p>
<p class="MsoNormal">— na sektoru sela Lokve nalazila se borbena grupa 
&quot;Bikovski&quot; (2. kozački puk bez jednog bataljona), spremna za napad u 
pravcu Predmeje;</p>
<p class="MsoNormal">— borbena grupa &quot;Lerh&quot; (&quot;Lerch&quot;) 
nalazila se levim krilom na blokadnim položajima u Vipavskoj dolini (na liniji 
Gorica — Ajdovščina — Col), a na desnom, na sektoru Cola, od jednog nedićevskog 
bataljona i jedne četničke brigade koja se dotle nalazila u blokadi na odseku 
Col — Crni vrh, formirana je borbena grupa sa zadatkom da ponovo posedne Sinji 
vrh; u Colu su se još nalazile jedinice jednog bataljona 2. kozačkog puka i 
italijanske policijske snage;</p>
<p class="MsoNormal">— na odseku Col — Idrija, sa težištem na sektoru Crni 
vrh — Idrijski log — Zadlog, nalazili su se položaji borbene grupe 
&quot;Dipelhofer&quot;, sastavljene od jedinica koje su dotle učestvovale u 
izvođenju prvog dela neprijateljske ofanzive na sektoru Gorenjskog i Cerkna 
(domobranski 2. bataljon, neke domobranske jedinice iz uporišta u Dolomitima, 
ruske kvislinške snage, pripadnici SS podoficirske škole u Ljubljani itd.);</p>
<p class="MsoNormal"><span lang="DE" style="mso-ansi-language:DE">— borbena 
grupa &quot;Blank&quot; (10. </span>SS policijski puk, 3. bataljon 15. SS 
policijskog puka, jedan ili dva bataljona 1. srpskog dobrovoljačkog korpusa) 
nalazila se i dalje na starim položajima (na levoj obali Idrijce do Zelina i 
dalje prema Bukovu iznad Baške grape);</p>
<p class="MsoNormal"><span lang="DE" style="mso-ansi-language:DE">— borbena 
grupa &quot;Han&quot; (24. SS brigada kraških lovaca), posle osvajanja Banjske 
visoravni i Čepovanske doline, pripremala se da produži napad u pravcu sela 
Vojsko i Gorenje Trebuše. Završni udar neprijatelj je planirao u tri pravca : 
Col — Sinji vrh — Otlica, Crni vrh — Zadlog — Otlica i Lokve — 
Predmeja — Otlica.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">29. mart<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku dana 
neprijatelj je krenuo u napad na svim sektorima, uključujući i napade na 
Gradnikovu brigadu. Posle jake artiljerijske i minobacačke vatre pokušao je da 
probije položaje naših jedinica duž puta Col — Otlica, ali su dva pokušaja 
odbijena.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na sektoru 
Zadlog — Mala Gora, posle snažnog napada borbene grupe &quot;Dipelhofer&quot; 
i posedanja dominantnog visa k. 1066, položaj je postao dosta kritičan, ali su 
jedinice Bazoviške brigade, uz pomoć jednog bataljona Vojkove, u noćnom 
protivnapadu ponovo posele taj vis.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Situacija se 
veoma pogoršala u pravcu Lokve — Predmeja, gde je neprijatelj uspeo da 
probije položaje Prešernove brigade i posedne sedlo između Malih Lazni i 
Predmeje. Protivnapad koji je brigada izvršila u toku noći uspeo je samo 
delimično.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">30. mart<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku dana 
pogoršala se situacija za naše jedinice. Gregorčičeva brigada se povukla sa 
sektora Vojsko u pravcu Mrzle rupe. Ovim se neprijateljski obruč oko 9. korpusa 
još više stegao.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na sektoru 
Bazoviške brigade neprijatelj je preduzeo nov napad u pravcu Zadlog — Mala 
gora i, uz snažnu podršku artiljerije i minobacača, ponovo izbio na položaje 
sa kojih se u toku noći morao povući.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Teške borbe 
vođene su i na položajima Gradnikove brigade. U toku dana se na Sinjem vrhu 
nalazio 3. bataljon, dok je 1. bio desno, a 2. levo od njega. Neprijateljske 
snage su energično napadale uz podršku minobacačke i artiljerijske vatre. Naš 
3. bataljon morao se povući jer mu je ponestalo municije. Tako je Sinji vrh već 
šesti put menjao gospodara, a sva tri bataljona Gradnikove brigade morala su se 
povući na dva do tri kilometra udaljene rezervne položaje na liniji k. 845 — 
Obli vrh (trig. 1110).<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijatelj je 
nastojao da uspeh do maksimuma iskoristi, pa je sa dve kolone produžio prema 
Otlici: prva, od oko 250 ljudi, nastupala je duž druma, a druga, od oko 150 
ljudi, levo od njega duž grebena iznad Vipavske doline. Obe kolone su odbijene 
i morale su se vratiti na Sinji vrh. Obostrani gubici bili su veliki.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">31. mart<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijatelj se 
u toku dana nalazio na domaku najvećeg uspeha. Posle jedanaestodnevnih borbi 
najzad je uspeo da gotovo čitav 9. korpus okruži na prostoriji od nekoliko 
kvadratnih kilometara. Između snaga borbene grupe &quot;Bikovski&quot; koja se 
probila do Predmeje i jedinica koje su iz Cola nastupale prema Otlici bilo je 
tog dana samo četiri do pet kilometara razmaka. Neprijatelj je otpočeo snažan 
napad na Obli vrh koji su branili 1. i 3. bataljon Bazoviške brigade. Usled 
neprijateljeve nadmoćnosti naše snage su povučene. Gubitkom ovog dominantnog 
položaja, sve naše jedinice na ovom sektoru, pa i Gradnikova brigada, morale 
su se povući na nove položaje, još bliže Kozjim stenama iznad Otlice, gde su 
se nalazile (i to pod vrlo teškim uslovima zime, snega i bez hrane) razne 
pozadinske jedinice i ustanove 9. korpusa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Situacija je u 
toku dana postala tako kritična da štab korpusa više nije smeo čekati, Odlučio 
se za proboj u toku noći. Prema odluci, korpus će se probijati u tri kolone: 
italijanska divizija &quot;Garibaldi Natisone&quot; (bez 158. brigade koja se 
nalazila u Gorenjskom) južno od Lokvi i preko Čepovanske doline na Banjšku 
visoravan, 31. divizija sa pokretnim bolnicama i ranjenicima severno od Crnog 
vrha prema Pivki, a glavna kolona sa svim ostalim jedinicama preko Mrzle rupe i 
sela Vojsko na sektor Cerkna i dalje u Gorenjsko.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">1. april<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kolone su 
krenule u proboj sa šireg područja Kozjih stena 31. marta u oko 22 časa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Levokrilna 
kolona, italijanska divizija &quot;Garibaldi Natisone&quot;, uspešno se provlačila 
pored neprijateljskih položaja i bez većih teškoća izbila na Banjšku 
visoravan. Desnokrilna (31. divizija), sa kojom se kretalo oko 100 ranjenika, 
uspešno se i bez gubitaka probila<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na čelu 
glavne kolone koja je krenula u pravcu Mrzle rupe kretala se Bazoviška, a 
Gradnikova brigada bila je bliže začelju kolone. Za vreme kretanja to nije 
bila kompaktna jedinica, jer se između 2. bataljona i ostala dva nalazilo 
ljudstvo štabnih delova i jedinica štabova 30. divizije i 9. korpusa. U Mrzloj 
rupi se glavnoj koloni priključila i Gregorčičeva brigada. Dotle nije bilo 
nikakvih smetnji, sem što je pokret tekao veoma sporo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Oko pet časova 
izjutra naša prethodnica upala je u zasede na liniji Vojsko — Na Ogalcah. Na 
ovom sektoru razvila se žestoka borba.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Oko pet časova 
izjutra naša prethodnica bila je zapadno od Vojskog u visini grupe kuća Na 
Ogalcah, a zatim počela da se spušta nizbrdo prema Oblakovom vrhu. Niko nije 
primetio kako se kolona već duboko uvukla između neprijateljske zasede sa 
jedne (na liniji Vojsko — Na Ogalcah) i druge strane (na Planinici). Kad su 
neprijateljski delovi na visinama istočno od Oblakovog vrha primetili 
prethodnicu kolone i na nju otvorili vatru, veći deo njene glavnine, zajedno sa 
Gradnikovom brigadom«, upravo je prelazio dolinu potoka Gačnik i postao odlična 
meta neprijateljskih zaseda na Vojskom, Na Ogalcah i Planinici.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Zbog 
iznenadnog napada sa svih strana u koloni se pojavila pometnja koja bi se mogla 
pretvoriti u katastrofu, da štab korpusa i štab 30. divizije nisu brzo 
reagovali i svakoj jedinici dali konkretan zadatak:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Gregorčičevoj 
brigadi da osvoji grupu kuća Na Ogalcah i osigura desni bok u pravcu sela 
Vojsko;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Bazoviškoj 
da jurišem osvoji Planinicu (k. 1171);<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— 
Gradnikovoj da se jednim bataljonom brani od neprijatelja iz Gorenje Trebuše sa 
položaja između potoka Gačnik i Gorenje Trebuše, a dva da ostanu u zaštitnici 
kolone.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Sve jedinice 
su izvršile svoje zadatke. Gregorčičeva brigada je osvojila grupu kuća Na 
Ogalcah, Bazoviška Planinicu, Vojšicu i Žgavec, a 2. bataljon Gradnikove 
Perdenski vrh (k. 983).<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Međutim, 
neprijatelj je jakom vatrom iz rejona sela Vojsko i pritiskom iz Gorenje Trebuše 
ipak uspeo da preseče kolonu na dva dela. To mu je bilo utoliko lakše jer su 
1. i 3. bataljon Gradnikove brigade već za vreme borbi na sektoru Sinjeg vrha 
potrošili svu municiju i nisu mogli da se odupru neprijatelju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Tako je 2. 
bataljon sa štabom brigade ostao sa glavninom kolone, dok su se 1. i, 3. sa 
pratećom četom i nekim delovima 30. divizije odvojili, vratili se u Trnovsku 
šumu, gde su se podelili na manje grupe i tek posle višednevnog lutanja ponovo 
se vratili u sastav svoje brigade.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Glavnina 
kolone je sa osvojenih položaja u toku dana uspešno odbijala neprijateljske 
napade, a padom mraka produžila put. Neprijatelj je naslućivao da naš pokret 
vodi na sektor Cerkna, pa je već u toku dana iz Dolenje Trebuše dovlačio pojačanje 
i raspoređivao ih duž grebena na severnoj strani reke Kanomlja i Hotenja da bi 
nam na taj način sprečio dalji pokret preko Šebreljske visoravni u pravcu 
Cerkna.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toj 
situaciji štab korpusa i štab 30. divizije doneli su veoma smelu, ali pravilnu 
odluku: umesto da se kolona probije preko Oblakovog vrha i dalje prema 
Sebreljama, skrenula je prema Dolenjoj Trebuši, važnoj raskrsnici pu-teva koja 
je na naše opšte iznenađenje bila prazna. Neprijatelj je kasno osetio da je 
lukavo izmanevrovan. Požurio se da ponovo posedne Dolenju Trebušu, ali su naše 
jedinice već bile na severnoj strani Idrijce.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kad je 
glavnina 30. divizije, u kojoj su se nalazili 2. bataljon Gradnikove brigade i 
još neki delovi koji nisu pripadali diviziji, stigla na Sentviškogorsku 
visoravan, jedinice su odmah, iako su bile do kraja iscrpene i gotovo bez 
municije, krenule na položaje. Bazo viška brigada je posela sektor Pećine — 
Ponikve — Prapotno, Gregorčičeva visove južno od sela Daber, a 2. bataljon 
Gradnikove rejon Prapotna, pa se u toku noći prebacio u rejon k. 815. U toku 
dana saveznička avijacija bila je vrlo aktivna<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a> 
a na Sentviškogorsku visoravan bacala je hranu i municiju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">3 — 7. april<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku 3. 
aprila nije bilo značajnijih borbi, sem manjeg okršaja sa neprijateljskim izviđačkim 
delovima.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Idućeg dana 
neprijatelj je uspeo da iz doline Idrijce, na sektoru Dolenje Trebuše, posle teških 
borbi sa jedinicama Bazoviške brigade i po cenu velikih gubitaka (u našim izveštaj 
ima stoji da je imao pedesetak poginulih i ranjenih vojnika) sa dve kolone 
izbije na južnu ivicu Šentviškogorske visoravni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Predveče se 
kolona 30. divizije sa 2. bataljonom Gradnikove brigade spustila kod sela Daber 
u dolinu Idrijce i prešla na drugu stranu, na Sebreljsku visoravan. </span>Time 
su naše jedinice izbegle nove borbe sa 3. bataljonom 15. SS policijskog puka i 
delovima 1. bataljona 10. SS policijskog puka koji su imali zadatak da idućeg 
dana, 5. aprila, očiste Šentviškogorsku visoravan od partizanskih snaga. Međutim, 
to je bila poslednja neprijateljska akcija u ovoj ofanzivi. Obaveštajna služba 
štaba korpusa javila je da je artiljerijski divizion 1. četničkog korpusa već 
2. aprila krenuo natrag iz Crnog vrha u Planinu, da se 3. aprila domobranski 2. 
bataljon povukao u Cerknicu, da je neprijatelj 4, aprila napustio Vojsko i 
vratio se u Idriju, da su se 5. aprila delovi 2. bataljona 10. <span lang="DE" style="mso-ansi-language:DE">SS 
policijskog puka iz Cerkna povukli u Idriju, a tamošnje domobranske jedinice u 
Gorenju Vas, da se u toku dana neprijatelj povukao iz Gorenje Trebuše i sa 
Sentviškogorske visoravni i da su se 6. aprila vratili u Furlaniju 59. puk 24. </span>SS 
brigade kraških lovaca i 2. kozački puk<a style="mso-footnote-id:ftn3" href="#_ftn3" name="_ftnref3" title><span style="mso-special-character: footnote; mso-ansi-language: DE" lang="DE" class="MsoFootnoteReference">[3]</span></a>. 
<span lang="DE" style="mso-ansi-language:DE">U vezi sa novonastalom situacijom 
štab 9. korpusa obavestio je Glavni štab NOV i PO Slovenije:<o:p>
</o:p>
</span></p>
<p class="MsoNormal"><i><span lang="DE" style="mso-ansi-language:DE">&quot;Ofanziva 
završena. Prema podacima kojima sada raspolažemo učestvovalo oko 16.000 
neprijateljskih vojnika na sektoru Gorenjskog i Primorskog<a style="mso-footnote-id:
ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a>. 
Gorenjsko vojno područje je na svom mestu. Štab 19. brigade i 
&quot;Triestina&quot; još se nalaze kod Jeseniško-Bohinj-skog odreda. 17. 
brigadi nedostaje kompletan bataljon koji se odvojio od svojih jedinica, a 18. 
brigadi nedostaje Mornarički odred...<a style="mso-footnote-id:ftn5" href="#_ftn5" name="_ftnref5" title><span style="mso-special-character:footnote" class="MsoFootnoteReference">[5]</span></a>&quot;</span></i><span lang="DE" style="mso-ansi-language:DE"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> Komandant četničke 
    Dinarske divizije Momčilo Đujić, svojim dopisom od 30. marta 1945. (Arhiv 
    VII u Beogradu), upozorio je potčinjene štabove na opasnost da partizani 
    probiju obruč na odseku Col — Idrija, što je saznao iz dešifrirainih 
    partizanskih depeša.</p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a> &quot;Za danas, 2. o.m., 
    zamolili smo Engleze da čitav dan tuku drum Idrija — Oblakov vrh — 
    Dolenja Trebuša i Vojsko i da mitraljiraju sve što nadu više od dva 
    kilometra od označenih kota (štab korpusa je dan ranije depešom, 
    obavestio Glavni štab NOV i POS na kojim se kotama nalaze naše jedinice 
    — primedba autora). Kad se pojavi avijacija — gde god se već nalazili 
    — označite svoje položaje velikim belim krstom od platna, košulja, 
    kore.&quot; (Depeša Glavnog štaba NOV i POS od 2. aprila 1945. <span lang="DE" style="mso-ansi-language:DE">Arhiv 
    IIRP, F. 45).<o:p>
    </o:p>
    </span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a><span lang="DE" style="mso-ansi-language:DE"> 
    Ovi podaci nalaze se u izveštaj ima štaba Gradnikove brigade od 4. aprila 
    1945. štabu 31. divizije, zapovesti štaba 31. divizije od 28. marta 1945, 
    izveštaju štaba 31. divizije od 16. aprila 1945. štabu 9. korpusa, 
    relaciji štaba 30. divizije od 15. aprila 1945, dvomesečnom operativnom 
    izveštaju štaba Bazoviške brigade od 20. aprila 1945. štabu 30. 
    divizije, informativnim izveštaj ima obaveštajnih centara kod štaba 9. 
    korpusa i štabova 30. i 31. divizije od 29. marta do 9. aprila 1945. (sve u 
    arhivu IIRP u Ljubljani) i izveštajima štaba Gradnikove brigade od 28. 
    marta i 10. aprila 1945. štabu 31. divizije (kod Eroiila Trušnoveca, 
    Opatija).<o:p>
    </o:p>
    </span></p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a><span lang="DE" style="mso-ansi-language:DE"> 
    Podaci nisu tačni. Sada nam je na osnovu naše i neprijateljske 
    dokumentacije poznato da je u prvom delu neprijateljske ofanzive učestvovalo 
    oko 15.000. a u drugom preko 23.000 neprijateljskih vojnika (u toku 
    iposlednjih dana čak 30.000 vojnika).<o:p>
    </o:p>
    </span></p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:
footnote" class="MsoFootnoteReference">[5]</span></a><span lang="DE" style="mso-ansi-language:DE"> 
    Depeša štaba 9. korpusa od 7. aprila Glavnom štabu NOV i PO Slovenije 
    (Arhiv IIRP. F. 45).<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_52.htm"><b>Prethodni dokument</b></a></TD>
<TD><a href="49_54.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

