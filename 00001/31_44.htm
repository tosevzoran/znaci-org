<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_43.htm"><b>Prethodni dokument</b></a></TD>
<TD><a href="31_45.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">SA 
1. ČETOM 1. BATALJONA NA KOMARU</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:17.0pt;line-height:
91%"><span lang="EN-GB">Pokret 3. krajiške brigade od Teslića do Gornjeg 
Vakufa i Prozora koji je izvela od 1. do 5. </span><span lang="DE" style="mso-ansi-language:
DE">2. 1943. bio je naporan. Ljuta zima januara 1943. godine, brdovit i pošumljen 
teren, pokriven snijegom, još više je otežao ovaj i onako naporan marš. 
Trebalo je stići do cilja na vrijeme, izbjegavajući ozbiljne borbe i okršaje. 
Nije bilo ni lako, ni jednostavno pomiriti ove dve suprotnosti. Prvo, na vrijeme 
stići do cilja i drugo, probiti se duboko kroz neprijateljsku teritoriju, 
izbjegavajući borbu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Brigada je krenula. Prvi bataljon je bio na čelu, a njegova 1. četa u 
prethodnici. U svanuće izbili smo na neku kosu sjeverno od pruge Gornji Vakuf 
— Turbe. Kolona je stala. Brigada se razmjestila po okolnim šumama, da bi u 
dubokom snijegu predanila. Prva četa je bila na borbenom obezbjeđenju. Dok se 
brigada odmarala, starješine i kuvari su imali pune ruke posla. Štab brigade 
je pre podne vršio izviđanje sa štabovima bataljona, a popodne su to učinili 
i štabovi bataljona sa komandama četa. Kuvari su spremali hranu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naša 1. četa je, pored obezbjeđenja brigade, imala zadatak da osmatranjem 
ustanovi komuniciranje prugom i sistem obezbjeđenja na njoj, da pronađe 
najpogodniji pravac za prelazak na suprotnu stranu i, na koncu, da se u prvi 
sumrak prebaci preko i tako obezbijedi prelaz brigade. Cesta je bila zavejana 
snijegom, pa nas nije zabrinjavalo da će neprijatelj njome brzo doći.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Poslije 
nesnosno hladne noći osvanuo je 4. februar sunčan i ljep. </span><span lang="EN-GB">Kad 
se malo odjutrilo i sunce ojačalo, četa je živnula. Pošto sam razmjestio 
vodove na obezbjeđenje, krenuo sam sa jednom desetinom boraca iz 1. voda na 
prugu, da bismo prikupili podatke koji su se od nas tražili. Skrivenim 
prilazima smo izašli na pošumljeno uzvišenje, odakle nam se pružao dobar 
pregled pruge i terena oko nje.</span></p>
<p class="MsoNormal" style="line-height:91%"><span lang="EN-GB">Ubrzo smo na 
jednom uzvišenju preko pruge uočili grupu vojnika, koja se bezbrižno šetkala 
ispred povelikog bunkera. Za sve vrijeme smo radoznalo posmatrali kako se 
grudvaju, zasipaju snijegom, trijebe vaške i dosađuju, ne sluteći da ih sa 
svega nekoliko stotina metara posmatramo. Sa dva-tri puškomitraljeza sigurno 
bismo im prepolovili brojno stanje, ali nismo smjeli otkriti svoje prisustvo.</span></p>
<p class="MsoNormal" style="line-height:91%"><span lang="EN-GB">Negdje oko 11 
sati istog dana sa pravca Donjeg Vakufa čuli smo pisak lokomotive, a malo 
kasnije se iz tunela i voz pojavio. Uglavnom je, koliko smo mogli ocijeniti, u 
njemu bila vojska, kojoj su vojnici sa obezbjeđenja mahali, a oni iz voza im 
uzvraćali na pozdrav. U drugoj prilici i to bi bila dobra meta i siguran 
uspjeh. </span><span lang="DE" style="mso-ansi-language:DE">Ovako nam je ostalo 
da ga otpratimo pogledima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Vrijeme je brzo izmicalo. Ostalo nam je još da pronađemo najpovoljniji 
pravac kojim bi se sa četom u toku noći prebacili na suprotnu stranu. Ispred 
nas je proticao jedan potočić, preko kojeg je bio drveni mostić, a oko njega 
nabacano krupno kamenje. U pravoj liniji od ovog mostića, na odstojanju 400 do 
500 metara, na sredini između otvora tunela i grupe neprijateljskih vojnika, 
nalazio se nadvožnjak, i to u mrtvom uglu u odnosu na otvor tunela i 
neprijateljsko obezbjeđenje. Ocenili smo da je ovo najpovoljniji pravac da se 
sa četom, koristeći noć i izbjegavajući borbu, prebacimo preko.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Izviđanje smo završili i u prvim popodnevnim časovima vratili smo se u četu. 
O svemu sam izvjestio komandanta bataljona. Iznio sam mu i prijedlog o mjestu 
prelaska moje čete koje sam odabrao, sa čim se složio i nakon toga je 
precizirao zadatak četi. Po dobijanju zadatka otišli smo da ručamo, poslije 
čega nismo imali vremena za odmor. </span><span lang="EN-GB">Pokupili smo 
komandire vodova i desetare i s njima održali kratak sastanak. Upoznali smo ih 
sa situacijom i zadatkom čete, a zatim izdali naređenje da se četa prikupi 
radi pripreme za pokret.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sumrak 4. 2. se spustio kad smo krenuli prema pruzi. Oprezno smo silazili 
niz strmu padinu. Kad smo stigli do potočića sačekali smo začelje i još 
jednom utanačili postupak u slučaju nailaska voza, a potom uz krajnju 
opreznost i spremnost za borbu krenuli naprijed, ka pruzi i propustu na njoj.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad smo bili na domaku pruge, voz je opet naišao od pravca Donjeg Vakufa. 
Mi smo i ovom prilikom morali ostati neprimjećeni, pa smo polijegali duž 
prtine, nastojeći da odamo utisak neke živice.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Voz je otkloparao u pravcu Travnika i mi smo krenuli naprijed. Međutim, kad 
je 1. vod već bio na drugoj strani pruge, naišla je od pravca tunela 
neprijateljska patrola i naše prisustvo je bilo otkriveno. Patrola je odmah 
otvorila vatru na vodove koji su prelazili prugu i koji na brisanom prostoru 
nisu mogli naći zaklona. Shvatajući situaciju 1. vod je munjevito, koristeći 
neku uvalicu, zašao za leđa neprijateljskoj patroli i iznenadnim napadom 
bombama i puščanom vatrom potisnuo je u tunel, a zatim se Jovo Dobrijević 
svojim puškomitraljezom postavio na otvor tunela.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Čim je otpočelo puškaranje sa patrolom, javilo se i ono obezbjeđenje sa 
kose. Mirko Radić, delegat 1. voda, je samoinicijativno istrčao uz padinu, zašao 
straži za leđa i otuda otvorio vatru na nju. Kad smo sa četom produžili 
napad na obezbjeđenje, nismo ni slutili da je naš borac taj koji sa tog pravca 
gađa, pa smo i na njega otvorili vatru. Sa mukom je Mirko dozvao svoje drugove 
i uspostavio vezu s njima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">I pored toga što su nam u izvršenju zadatka iskrsavale nepredviđene poteškoće, 
uspjeli smo u potpunosti izvršiti svoj zadatak.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Jovo MILJEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_43.htm"><b>Prethodni dokument</b></a></TD>
<TD><a href="31_45.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

