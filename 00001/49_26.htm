<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_25.htm"><b>Prethodni dokument</b></a></TD>
<TD><a href="49_27.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b>Napad na Godovič<o:p>
</o:p>
</b></p>
<p class="MsoNormal">&nbsp;<o:p>
</o:p>
</p>
<p class="MsoNormal">Oslobođenu teritoriju 9. korpusa ograničavala su sa istočne 
strane mnoga neprijateljska uporišta: Logatec, Hotedršica, Godovič, Idrija, 
Spodnja Idrija, Sv. <span lang="DE" style="mso-ansi-language:DE">Trije kralji, 
St. Jošt, Lučine, Gorenja Vas, Poljane i Škofja Loka. Najjača uporišta bila 
su Idrija i Spodnja Idrija. Za Nemce je Idrija bila značajna iz dva osnovna 
razloga: u svetu je poznata po rudniku žive koja je Nemačkoj bila neophodna i, 
s obzirom na geografski položaj, bila je pogodna za koncentraciju snaga za 
preduzimanje ofanzivnih operacija protiv oslobođene teritorije. To je bio 
glavni razlog što su Nemci u Idriji imali veoma jake snage koje su brojale čak 
preko 1.000 vojnika. Tu se pored nekih drugih jedinica sve do sredine avgusta 
1944. nalazio bataljon &quot;Heine&quot; iz 139. rezervnog brdskog lovačkog 
puka (sedište puka je bilo u Postojni) 188. rezervne divizije.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U prvoj 
polovini marta, u Idriji je bilo ukupno 1.100 neprijateljskih vojnika, naoružanih 
sa 2 protivtenkovska i 3 druga topa, 8 protivavionskih mitraljeza 20 mm, 8 teških 
minobacača i drugim lakšim naoružanjem. Kao podrška ovim snagama bila su i 
tri tenka. U Spodinjoj Idriji nalazilo se 100 vojnika, dok se u selu Godoviču 
nalazilo 90 nemačkih policajaca iz 2. bataljona 10. </span>SS policijskog puka. 
U njihovom naoružanju bio je i jedan top, jedan teški minobacač, jedan pak 
mitraljez i četiri mitraljeza. Ovi vojnici su bili smešteni u dve kuće, jer 
su ostale još ranije popaljene. Oko kuća bile su postavljene žičane prepreke 
i tri bunkera. U Hotedršici se nalazilo 90 domobrana. I oni su imali jedan 
protivtenkovski top i tri teška minobacača. U ostalim domobranskim uporištima 
na ovom sektoru bilo je sledeće stanje: Logatec — 140 domobrana, Postojna — 
700 nemačkih i 40 italijanskih vojnika, Rakek — 60 domobrana, Planina — 140 
Nemaca, Vrhnika — 300 domobrana, Horjul — 120 domobrana, Sv. Trije kralji 
— 70 domobrana, St. Jošt — 70 domobrana, Gorenja Vas — 300 Nemaca i 
domobrana. U Vipavi se nalazilo 1.000 i u Ajdovščini 900 italijanskih vojnika 
dok je u Škofjoj Loki bilo 1.000 nemačkih vojnika<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.Cilj 
napada bio je likvidacija neprijateljskih garnizona u Godoviču i Hotedršici. 
Likvidacijom ovih uporišta otvorila bi se breša za Dolomite i stvorile mogućnosti 
za odsecanje neprijateljskog garnizona u Idriji od njegove pozadine. Štab 
korpusa odlučio je da jedinice 30. divizije napadnu i likvidiraju uporište u 
Hotedršici i ujedno da obezbede pravce Logatec i Postojna. Zadatak 31. divizije 
bio je da napadne i likvidira neprijateljsko uporište u Godoviču i obezbedi 
pravac od Idrije. <span lang="DE" style="mso-ansi-language:DE">Napad je određen 
za 18. mart izjutra. Štab 31. divizije odredio je Gradnikovu brigadu za napad 
na Godovič, a za obezbedenje napada Prešernovu i Vojkovu.<o:p>
</o:p>
</span></p>
<p class="MsoNormal">Gradnikova brigada dobila je zadatak da u toku noći 17/18. 
marta sa dva bataljona posedne polazne položaje za napad, a jedan bataljon da 
ostane u rezervi u rejonu Crnog Vrha za slučaj neprijateljske intervencije iz 
Vipave i Ajdovščine. Bataljoni za napad na uporište u Godoviču bili su ojačani 
jednom haubicom 100 mm, jednim protivtenkovskim topom 45 mm i sa dva teška 
minobacača.</p>
<p class="MsoNormal">Vojkova brigada je dobila zadatak da sa tri bataljona 
blokira Idriju, a zadatak Prešernove je bio da jednim bataljonom blokira uporište 
u Spodnjoj Idriji, drugim Veharše, trećim da zatvori drum u pravcu Gorenje 
Vasi, dok je jedan bataljon zadržan u Govejku kao brigadna rezerva. Štab 
divizije je u borbenoj zapovesti za napad predvideo da jedinice posednu određene 
položaje najkasnije do 3 časa izjutra, dok je napad trebalo da počne u 5.30. 
Tada bi artiljerija otvorila jaku vatru po neprijateljskom uporištu u Godoviču 
i jurišne grupe bi pod zaštitom te vatre prišle što bliže neprijateljskim 
utvrđenjima.</p>
<p class="MsoNormal">Gradnikova brigada se tada nalazila u Cerknu gde se zadržala 
samo nekoliko dana. Već 13. marta vratila se na sektor Otlice iznad Vipavske 
doline gde se snabdela municijom, a zatim krenula na polazni položaj za napad 
na Godovič. Cela brigada, sem 3. bataljona koji je ostao u Labrnjama, stigla je 
u Crni Vrh iznad Idrije.</p>
<p class="MsoNormal">U napad na uporište u Godoviču krenula su dva bataljona, 
kao što je bilo predviđeno. Jedna četa 1. bataljona je u toku noći zauzela 
polazne položaje u rejonu Jeleneka (k. 817), ruska četa5 zapadno od Godoviča 
(u rejonu Šebalka), a ostale jedinice 1. i 4. bataljona južno od Godoviča. 
Drugi bataljon se nalazio u rezervi kod grupe kuća Zala (severozapadno od 
Godoviča). Iako je u zapovesti štaba divizije bilo predviđeno da će jurišu 
prethoditi artiljerijska i minobacačka vatra, naknadno je rešeno da se 
iznenadnim prepadom pokuša u toku noći likvidirati uporište. Radi toga je 
ruska četa<a style="mso-footnote-id:
ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a> 
elom svojih snaga već prešla neprijateljske žičane prepreke, ali je u 
poslednjem momentu primećena i odbačena na polazne položaje. Tada je naša 
artiljerija otvorila jaku vatru i jurišne grupe su krenule ka uporištu. Posle 
artiljerijske i minobacačke vatre jedinice su snažno krenule na juriš. Četa 
koja je jurišala sa zapadnih padina Jelenševa bila je jakom vatrom 
zaustavljena na putu koji iz Godoviča vodi u Ivanju dolinu. Međutim, jedinice 
koje su napadale sa suprotne strane u trećem jurišu izbile su u sam Godovič, 
likvidirale jedan deo uporišta i uz podršku naše artiljerije krenule dalje. 
Bili su svi izgledi da će uporišta u Godoviču biti likvidirana. Međutim, 
iznenada se pojavila s leđa one čete koja je Godovič napadala sa severoistočne 
strane jedna jača neprijateljska kolona iz pravca Idrije. Ona je uspela da 
potisro jedinice Vojkove brigade koje su se nalazile između Idrije i Godoviča. 
Prodorom ove kolone situacija se znatno izmenila i naše su jedinice morale da 
odustanu od napada na Godovič.</p>
<p class="MsoNormal">Međutim, 30. divizija je i dalje napadala domobransko 
uporište Hotedršicu. Borba se tu vodila celu sledeću noć 18/19. marta. Štab 
korpusa je tek idućeg dana izjutra naredio da se jedinice 30. divizije povuku 
ispred Hotedršice, jer je imao neka obaveštenja da će ubrzo neprijatelj da 
interveniše na ovom sektoru i to jačim snagama. Kasnije se pokazalo da je ova 
odluka štaba divizije bila opravdana.</p>
<p class="MsoNormal">Nema tačnih podataka o gubicima. Iz domobranskih izvora 
koji su veoma nepouzdani, moglo bi se zaključiti da je u Godoviču bilo vrlo 
malo žrtava. Naši podaci ukazuju na znatan broj žrtava<a style="mso-footnote-id:
ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a>.</p>
<p class="MsoNormal">Posle povlačenja jedinica Gradnikove brigade ispred Godoviča 
i jedinica 30. divizije ispred Hotedršice, neprijatelj je posade u Godoviču 
ojačao sa 100 nemačkih vojnika, i u Hotedršici sa 100 domobrana. U toku 19. 
marta jedinice Gradnikove brigade nalazile su se u zasedama na drumovima koji 
vode iz Hotedršice i Godoviča u pravcu Crnog Vrha. U Predgrižama nalazio se 
2. bataljon. Štab bataljona je obavešten da se iz pravca Hotedršice približava 
prema selu neprijateljska kolona jačine oko 200 vojnika. Bataljon je odmah 
poseo položaje zapadno od sela. Neprijatelj se razvio za borbu. Savladao je 
obezbeđujuće organe 2. bataljona i produžio prema Crnom Vrhu gde se nalazila 
glavnina 2. bataljona. Bataljon je uspešno odolevao jakim neprijateljskim 
napadima, sve dok štab brigade nije odlučio da pređe u protivnapad. Ovim 
protivnapadom neprijatelj je prisiljen na povlačenje, pa su jedinice Gradnikove 
brigade prešle u paralelno gonjenje. Ovaj pritisak bio je tako snažan da se 
povlačenje pretvorilo u bezglavo bekstvo. U toj borbi je poginulo šest 
neprijateljskih vojnika, a naše jedinice su zaplenile jedan automatski top 20 
mm, 250 granata i mnogo raznog drugog materijala.</p>
<p class="MsoNormal">U toku 20. marta Gradnikova brigada je ponovo vodila borbu 
sa jednom jačom neprijateljskom kolonom, Neprijatelj je ovom prilikom uspeo da 
se probije u Crni Vrh, ali su ih delovi Gradnikove brigade energično 
protivnapadom odbacile u Idriju. U tim borbama neprijatelj je imao desetak 
poginulih — od kojih su dvojica ostali na položajima — i dvanaest ranjenih 
vojnika<a style="mso-footnote-id:ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a>.</p>
<p class="MsoNormal">*</p>
<p class="MsoNormal">U međuvremenu neprijatelj je pripremao ofanzivnu akciju većeg 
obima protiv partizanskih snaga koje su se nalazile na sektoru Crni Vrh iznad 
Idrije — Vodice — Višnje — Col — Zagolič — Križna gora. U ovom čišćenju 
čiji je organizator bio štab 188. rezervne brdske divizije, a koje se nazivalo 
&quot;Dachstein&quot; učestvovali su delovi 188. divizije sa pridodatim SS kraškim 
bataljonom i 3. bataljonom 15. SS policijskog puka. Zadatak tih snaga bio je da 
se partizanske jedinice na ovom području okruže i unište. <span lang="DE" style="mso-ansi-language:DE">Borbene 
grupe su krenule u napad rano izjutra 25. marta iz raznih pravaca. Očekivalo se 
da će do najjačeg otpora doći na pravcu napada borbene grupe 
&quot;Heine&quot; koja je nastupala iz Idrije prema Crnom Vrhu. Levo od nje, iz 
pravca Hotedršice (ili iz Logateca) krenula je borbena grupa 
&quot;Christi&quot; sa zadatkom da preko Vodica nastupa u pravcu Cola i 
uspostavi kontakt sa borbenom grupom &quot;Auer&quot; koja je trebalo da dođe 
iz Vipave. Četvrta borbena grupa &quot;Beerchneider&quot; nastupala je iz Ajdovščine 
u pravcu Predmeje sa zadatkom da nastupa preko Otlice u pravcu Cola.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">O tačnom 
rasporedu neprijateljskih borbenih grupa i njihovoj jačini, sem za bataljon 
&quot;Heine&quot;<a style="mso-footnote-id:ftn5" href="#_ftn5" name="_ftnref5" title><span style="mso-special-character:
footnote" class="MsoFootnoteReference">[5]</span></a>, nema se podataka. Ideja 
koju je neprijatelj imao očigledna je: dok bi borbena grupa &quot;Heine&quot; 
vodila borbu sa glavninom partizanskih snaga, ostale bi zatvorile obruč oko 
njih, a zatim pristupile njihovom uništavanju. To se smatralo mogućnim, jer 
&quot;je neprijatelj, usled uzastopnih napada iz Idrije i Godoviča, jako 
oslabio, a naročito mu nedostaje municije&quot;<a style="mso-footnote-id:ftn6" href="#_ftn6" name="_ftnref6" title><span style="mso-special-character:footnote" class="MsoFootnoteReference">[6]</span></a>. 
Međutim, neprijateljska akcija &quot;Dachstein&quot; nije uspela. Bataljon 
&quot;Heine&quot; (1. i 3. četa), ojačan 2. i 5. četom 139. rezervnog brdskog 
puka i nekim artiljerijskim jedinicama, krenuo je noću 24/25. marta iz Idrije 
preko Godoviča i produžio u pravcu sela Predgriže gde se računalo da će doći 
do jačeg otpora protivničkih snaga. Štab Gradnikove brigade bio je na vreme 
obavešten o neprijateljskim namerama pa se povukao u Zadlog, odnosno u brda južno 
od Zadloga. Tako je borbena grupa &quot;Heine&quot; udarila u prazno. </span>Ona 
je bez borbe u šest časova izjutra stigla u Crni Vrh. Odmah je produžila 
dalje i do devet časova izbila na liniji Col — Vodice gde je uspostavila 
kontakt sa 2. bataljonom 139. puka.</p>
<p class="MsoNormal">Veći uspeh postigla je borbena grupa 
&quot;Beerschneider&quot; u ukupnoj jačini — prema našim podacima — oko 
300 vojnika. Ona je uspela da oko sedam časova izjutra u Predmeji iznenadi 
grupu od 20 boraca Gradnikove brigade<a style="mso-footnote-id:ftn7" href="#_ftn7" name="_ftnref7" title><span style="mso-special-character:footnote" class="MsoFootnoteReference">[7]</span></a>. 
U borbi je poginulo deset boraca, a trojica su zarobljena. <span lang="DE" style="mso-ansi-language:DE">Zaplenjeno 
je nešto oružja i druge opreme.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijateljska 
akcija &quot;Dachstein&quot; završena je 25. marta. Nemačka komanda priznaje u 
izveštajima da je akcija doživela neuspeh i da se &quot;Idrija (rudnik žive) 
još nalazi u opasnosti.&quot;<a style="mso-footnote-id:ftn8" href="#_ftn8" name="_ftnref8" title><span style="mso-special-character:footnote" class="MsoFootnoteReference">[8]</span></a><o:p>
</o:p>
<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> Zapovest štaba 31. 
    divizije NOV i POJ od 14. marta 1944. (Arhiv IIRP u Ljubljani).</p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a> Već u januaru 1944. u 
    Gradnikovoj brigadi je formirana četa crvenoarmejaca. To su bili zarobljeni 
    crvenoarmejci na istočnom frontu i dovedeni na prisilan rad u ove krajeve. 
    Ona je u početku brojala oko 30 boraca i ostala je u našoj brigadi do 7. 
    avgusta 1944. kada je uključena u 2. bataljon Bazoviške brigade sastavljen 
    od samih nekadašnjih crvenoarmejaca.</p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a> Zbornik, tom VI, knjiga 
    12, dok. br. 28 (zapovest štaba 9. korpusa NOV i POJ od 13. marta 1944); 
    Zbornik, tom VI, knjiga 12, dok. br. 34 (zapovest štaba 31. divizije NOV i 
    POJ od 14. marta 1944). &quot;Vojaški vestnik&quot; II od 3. aprila 1944. 
    br. 9 (Biblioteka IIRP u Ljubljani); &quot;Historiat iz narodnoosvobodilne 
    vojne&quot; (Podgornik Anton, Maribor, Dalmatinska 43); sećanja Alberta 
    Humara, tadašnjeg borca ruske čete, Ivana Krašoveca, tadašnjeg političkog 
    komesara čete u 3. bataljonu, i Ivana Sulica Iztoka, tadašnjeg političkog 
    komesara 1. bataljona (Arhiv predsedništva SUB NOR Slovenije); izveštaji 
    organizacionog štaba slovenačkog dompbranstva od 19. i 21. marta 1944. 
    (Arhiv IIRP u Ljubljani, F. 283).</p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a> Zbornik, tom VI, knjiga 
    12, dok. br. 47 (zapovest štaba 9. korpusa NOVJ od 19. marta 1944); 
    Zbornik, tom VI, knjiga 12, dok. br. 49 (dopunska zapovest štaba 9. korpusa 
    NOVJ od 21. marta 1944); Zbornik, tom VI, knjiga 12, dok. br. 52 (zapovest 
    štaba 31. divizije od 21. marta 1944); ratni dnevnik Ibre Ibraimovskog; sećanje 
    Ivana Iztoka Sulica i Alberta Humara; izveštaji organizacijskog štaba 
    slovenačkog domobranstva od 21. i 27. marta 1944.</p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:
footnote" class="MsoFootnoteReference">[5]</span></a> Borbena grupa 
    &quot;Heine&quot; bila je jačine 544 vojnika, naoružana, pored ostalog, sa 
    5 topova, 10 minobacača i 37 mitraljeza i puškomitraljeza.</p>
  </div>
  <div style="mso-element:footnote" id="ftn6">
    <p class="MsoFootnoteText"><a style="mso-footnote-id:ftn6" href="#_ftnref6" name="_ftn6" title><span style="mso-special-character:
footnote" class="MsoFootnoteReference">[6]</span></a> Zbornik, tom VI, knjiga 
    12, dok. 'br. 145 (izveštaj komandanta 1. bataljona &quot;Heine&quot; od 
    26. marta 1944. komandi 139. nemačkog rezervnog puka planinskih lovaca).</p>
  </div>
  <div style="mso-element:footnote" id="ftn7">
    <p class="MsoFootnoteText"><a style="mso-footnote-id:ftn7" href="#_ftnref7" name="_ftn7" title><span style="mso-special-character:
footnote" class="MsoFootnoteReference">[7]</span></a> Na Predmeji se u to vreme 
    nalazio jedan bataljon — nije ustanovljeno da li je to bio 1. ili 2. 
    bataljon — Gradnikove brigade koji se 19. marta samovoljno povukao sa položaja 
    na sektoru Crni Vrh iznad Idrije. Ova grupa boraca pripadala je verovatno 
    jednom od ova dva bataljona.</p>
  </div>
  <div style="mso-element:footnote" id="ftn8">
    <p class="MsoFootnoteText"><a style="mso-footnote-id:ftn8" href="#_ftnref8" name="_ftn8" title><span style="mso-special-character:
footnote" class="MsoFootnoteReference">[8]</span></a> Zbornik, tom VI, knjiga 
    12, dok. br. 144 i 145 (izveštaj štaba 188. rezervne brdske divizije od 
    26. marta 1944. godine i izveštaj komandanta 1. bataljona &quot;Heine&quot; 
    od 26. marta 1944); sećanja Š. B. i D. M. A. iz Predmeje (Arhiv Goriškog 
    muzeja); &quot;Historiat iz narodnoosvobodilne borbe&quot; (Anton Podgornik, 
    Maribor, Dalmatinska 43).</p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_25.htm"><b>Prethodni dokument</b></a></TD>
<TD><a href="49_27.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

