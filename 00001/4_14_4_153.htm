<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_152.htm"><b>Prethodni dokument</b></a></TD>
<TD><a href="4_14_4_154.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>SAOPŠTENJE KOMANDE CRNE GORE, BOKE I STAROG RASA OD 
21. FEBRUARA 1945. O ZAKLJUČCIMA KONFERENCIJE ŠTABA TE KOMANDE I STARESINA 
POTCINJE-NIH JEDINICA O VOJNO-POLITICKOJ SITUACIJI I DALJIM AKCIJAMA ČETNIČKIH 
JEDINICA1</strong></p>
<p align="center">JUGOSLOVENSKA VOJSKA U OTADŽBINI</p>
<p align="center">ŠTAB ZA CRNU GORU, BOKU I RAS</p>
<p align="center">Pov. Br. 39</p>
<p align="center">21 februara 1945 godine Položaj</p>
<p align="center">Na ličnost</p>
<p align="center">NAČELNIKU ŠTABA VRHOVNE KOMANDE2</p>
<p>Na dan 21 februara ove godine održana je u štabu ove komande konferencija 
kojoj su prisustvovali potčinjeni mi komandanti, i komandni personal štaba, 
kao i izvestan broj viših oficira. Cilj konferencije bio je rasmatranje 
situacije u kojoj se sada nalaze jedinice Jugoslovenske vojske u Otadžbini, 
prikupljanje na prostoriju između reke Drine i Bosne, a obzirom na unutrašnju 
i spoljnu, kako političku tako i vojničku situaciju. Kako su svi prisutni bili 
upoznati sa namerama Vrhovne komande o daljem radu sa ovim prikupljenim trupama 
Jugoslovenske vojske u Otadžbini, a pošto su pretresena sva aktuelna pitanja, 
doneta je odluka, da se ovim putem upoznaju Vrhovna komanda i ostali komandanti 
sa teritorije Srbije i drugih krajeva, sa gledištima Nacionalnog Komiteta za 
Crnu Goru, Boku i Stari Ras (pošto su njegova gledišta istovetna)3 i prisutnih 
članova konferencije i da im se iznese sledeće:</p>
<p>1) Neprijateljske snage koje se nalaze na teritoriji Bosne, a koje će kroz 
kratko vreme biti skoncentrisane a verovatno i ojačane za odlučnu borbu sa težnjom 
uništavanja prikupljenih trupa Jugoslovenske vojske u Otadžbini, brojno su jače 
i materijalno bolje snabdevene, tako da svako dalje produženje borbi pod 
ovakvim okolnostima vodi uništenju naših trupa.</p>
<p>2)&nbsp; Naše snage usled dugih marševa i slabe ishrane, premorene i fizički 
iznemogle usled dosta velikih gubitaka pretrpljenim u dosadašnjim borbama i 
smrtnim slučajevima od raznih bolesti, usled slabe materijalne opreme (velika 
oskudica u municiji) nisu u stanju da produže borbu pod ovakvim okolnostima ni 
sa najmanje izgleda na uspeh.</p>
<p>3)&nbsp; Trupe sa teritorije Crne Gore Boke i Starog Rasa imajući pored sebe 
velik broj izbeglica (žena, dece i staraca) prema kojima su moralno obavezne i 
primorane da jedan deo svojih snaga uvek drže odvojene za obezbeđenje svih 
izbeglica, a pored toga snage sa kojima raspolažemo nisu obzirom na predstojeće 
borbe dovoljna garancija za zaštitu ovih izbeglica.</p>
<p>4)&nbsp;Da je potrebno snagu sa kojom raspolažemo sačuvati od uništenja, 
dok nastupe povoljniji momenti za agresivnije produženje borbi, odnosno do 
promene kursa politike u našu korist.</p>
<p>5)&nbsp; Da je dok ne nastupi momenat agresivnijeg produženja borbe i 
promene kursa politike u našu korist, potrebno sve prikupljene trupe na 
podesnom mestu skloniti, preorganizovati i preformirati, odvojiti izbeglice od 
trupe, bolesne i iznemogle lečiti, popuniti spremom i drugim materijalom, izvršiti 
prikupljanje i ujedinjenje svih snaga pod komandom Vrhovne komande, pa u danom 
momentu, kada će nam i godišnje doba ići na ruku, preduzeti jednu jaču 
akciju kojom ćemo političku javnost u inostranstvu zainteresovati i naterati 
da pristupi re-šenju našeg unutrašnjeg pitanja onako kako diktuju interesi 
naroda.</p>
<p>6)&nbsp; Da je najpogodnije mesto za odmor i pripremu trupa zapadni deo naše 
države.4</p>
<p>7)&nbsp; Da je potrebno odmah preći sa svim trupama na levu obalu r. Bosne i 
uputiti se u tom pravcu najbržim mogućim sredstvima i najvećom brzinom, kako 
bi za odmor i pripremu imali što više vremena.</p>
<p>Prednje se dostavlja s molbom da se odmah izvršenju ovih predloga pristupi.</p>
<p align="center">M.P.5</p>
<p align="center">KOMANDANT,</p>
<p align="center">potpukovnik <strong>Pav. I. Đurišić</strong></p>
<p>1&nbsp; Original (pisan na mašini, ćirilicom) u Arhivu VII, Ca, k. 138, 
reg. br. 13/4, (CG-V-1139).</p>
<p>2&nbsp; Naslov je na originalu dopisan mastilom.</p>
<p>3&nbsp; Svoja gledišta, koja su zaista istovetna, Nacionalni komitet Crne 
Gore, Boke i Starog Rasa je formulisao u pismenoj odluci koja je 1. marta 1945. 
»doneta na zajedničkoj sednici Nacionalnog komiteta, viših vojničkih starešina 
i intelektualaca Crne Gore, Boke i Starog Rasa«, i jedan primerak poslao Draži 
Mihailoviću. U odluci se, na kraju, ističe da ako Vrhovna komanda ne prihvati 
da se izbeglice, ranjenici, bolesnici i sve četničke snage prebace u zapadne 
krajeve, Pavle Đurišić je ovlašćen da ove prebaci na teritoriju po svom 
nahođenju (Arhiv VII, Ca, k. 144, reg. br. 7/5). Draža Mihailović je 3. marta 
1945. odbio ove zahteve (vidi dok. br. 161).</p>
<p>4&nbsp; O neuspelom pokušaju Pavla Đurišića da svoje snage prebaci u 
Sloveniju vidi dok. br. 181.</p>
<p>5&nbsp; Okrugli pečat: »Komanda jugoslovenske vojske u otadžbini — 
Gorski štab br. 15«.</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_152.htm"><b>Prethodni dokument</b></a></TD>
<TD><a href="4_14_4_154.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
