<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_73.htm"><b>Prethodni dokument</b></a></TD>
<TD><a href="40_75.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">ČETNICI 
SE POVLAČE IZ SRBIJE<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Dok 
su jugoslavenske i sovjetske snage ulazile u Beograd, četničke su snage u 
Srbiji bile odlučno potučene ili veoma oslabljene, uključujući tu i elitnu 
Četvrtu grupu jurišnih korpusa. Da ne budu potpuno uništeni četnici su se 
morali povući iz Srbije. Vrhovna komanda izdala je 14. oktobra naređenje kojim 
se zabranjuje polaganje oružja, izjavljujući da će narod trebati oružje kad 
rat svrši.<sup>80</sup> U roku od tjedan dana iza toga Crvenoarmejci su 
prisilno razoružali dvije Keserovićeve brigade i Ocokoljićeve snage, kako je 
navedeno u Glavi 10. Ni Raković ni Keserović nisu postigli zadovoljavajuću 
suradnju s Crvenom armijom. Tako su se do 20. oktobra praktično sve jedinice u 
Srbiji nalazile u procesu povlačenja prema Sandžaku ili dolinom Zapadne Morave 
na putu u Sandžak. Komandanti ovih jedinica u povlačenju 21. su oktobra 
zajedno s Vasićem (koji je još uvijek bio jedan od glavnih Mihailovićevih 
političkih savjetnika, iako se više nisu potpuno slagali) održali sastanak u 
gradiću Ivanjici, četrdesetak kilometara južno od željezničke pruge Čačak 
- Užice, da odluče što da se radi. Mihailovićeve namjere da </span>iz<span lang="HR" style="mso-ansi-language:HR"> 
Srbije povuče sve trupe (što potvrđuje i jedna naredba od četiri dana 
kasnije) jasno su shvaćene i ta je odluka prevladala, iako su komandanti također 
razmatrali Đurišićev poziv da se krene u Crnu Goru.<sup>81</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">80 
Mikrofilm br. T-311, rola 189, snimci 1025, 1035.<span style="letter-spacing:-.5pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">81 
Za naredbu Vrhovne komande od 25. oktobra vidi </span><i><span style="font-size:8.0pt">ibid</span><span lang="HR" style="font-size:8.0pt;mso-ansi-language:HR">, 
</span></i><span lang="HR" style="font-size:8.0pt;mso-ansi-language:HR">kadrovi 
1106, 1139.<span style="letter-spacing:-.8pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
općem povlačenju prema Sandžaku, a kasnije i prema sjeveroistočnoj Bosni, četnike 
su pratile preostale jedinice bivše Srpske državne straže koje su se 
odnedavna povezale s četnicima. 6. oktobra je komanda Srpske straže i Granične 
straže predana naredbom generala Felbera generalu Damjanoviću, šefu Nedićevog 
kabineta. Damjanović je bio i glavni Mihailovićev pouzdanik u Nedičevoj 
upravi, te su se on i komandanti Straže odmah stavili pod Mihailovićevu 
komandu. Ove jedinice, preimenovane u Srpski jurišni korpus Jugoslovenske 
vojske u otadžbini, pridružile su se tako drugim četnicima u povlačenju 
prema Sandžaku. Njihovo je savezništvo ipak bilo nesigurno i, kao što će se 
vidjeti u slijedećoj glavi, ubrzo se raspalo.<sup>82</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Tokom 
posljednjih tjedana njemačke prisutnosti u Srbiji, njemački komandanti, te 
političke i policijske vlasti analizirale su efikasnost četnika protiv 
partizana i kao njemačkih saveznika i koliko bi još ubuduće mogli biti 
korisni. Na sastanku 8. oktobra, kojem su prisustvovali i Glavni komandant 
jugoistočne Evrope feldmaršal </span><span lang="DE" style="mso-ansi-language:DE">von</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">Weichs</span><span lang="HR" style="mso-ansi-language:HR">, 
policijski i viši SS vođa za Srbiju general </span><span lang="DE" style="mso-ansi-language:DE">Hermann</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Behrends</span><span lang="HR" style="mso-ansi-language:HR">, poslanik </span><span lang="DE" style="mso-ansi-language:DE">Neubacher</span><span lang="HR" style="mso-ansi-language:HR"> 
i SS voda za Hrvatsku general Kammerhofer, odlučeno je da će Nijemci 
iskoristiti svaku grupu — uključujući i četnike — koja će nastaviti 
borbu protiv komunista; četnici bi eventualno mogli poslužiti kao prethodnica 
protiv NOVJ na onim područjima preko kojih se njemačke snage povlače. 
Razmatrane su još dvije točke. Prva je bila politički problem koji će 
nastati s hrvatskim vlastima kad srpski četnici, kako se očekivalo, krenu na 
njen teritorij. Najprije je odlučeno da će Glavni komandant za jugoistočnu 
Evropu obavijestiti Vrhovnu komandu oružanih snaga a poslanik </span><span lang="DE" style="mso-ansi-language:DE">Neubacher</span><span lang="HR" style="mso-ansi-language:HR"> 
ministarstvo vanjskih poslova o očekivanim poteškoćama, što je impliciralo 
da će ove vrhovne instance Reicha srediti stvar s vlastima NDH; kasnije je ta 
ideja napuštena jer se smatralo da će, kad i ako njemačko-sovjetske vojne 
operacije budu prebačene na teritorij NDH, problem četnika imati tek sporedno 
i čisto vojno značenje, te da će s njim lako rukovati i sam Glavni komandant 
jugoistočne Evrope.<sup>83</sup> Drugi je problem bio naći djelotvorniju 
metodu za daljnju kontrolu i komandu nad četnicima. Od nekog vremena u augustu 
četnici su u sjeverozapadnoj Srbiji bili pod komandom njemačkog pukovnika </span><span lang="DE" style="mso-ansi-language:
DE">von</span><span lang="HR" style="mso-ansi-language:HR"> Jungenfelda, a oni u 
sjeveroistočnoj i istočnoj Srbiji pod generalom Arturom </span><span lang="DE" style="mso-ansi-language:DE">M</span><span lang="HR" style="mso-ansi-language:
HR">ü</span><span lang="DE" style="mso-ansi-language:DE">llerom</span><span lang="HR" style="mso-ansi-language:HR">, 
koji je pod sobom imao i 1. brdsku i 7. SS </span><span lang="DE" style="mso-ansi-language:DE">»Prinz 
Eugen« </span><span lang="HR" style="mso-ansi-language:HR">diviziju, te manje 
jedinice grupirane oko ove dvije divizije. </span><span lang="DE" style="mso-ansi-language:DE">Von</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Weichs</span><span lang="HR" style="mso-ansi-language:HR"> je bio mišljenja 
da bi viši SS i policijski vođa za Srbiju (Behrends) bio najprikladnija osoba 
za tu funkciju; zapisnici sa sastanka kažu da je »u zaključku general 
Behrends primijetio kako je već ugradio <i>(</i></span><i><span lang="DE" style="mso-ansi-language:DE">eingebaut</span><span lang="HR" style="mso-ansi-language:HR">) 
</span></i><span lang="HR" style="mso-ansi-language:
HR">dovoljno jake odrede komandosa <i>Sicherheitsdiensta </i>u četničke 
jedinice, koji će s njima ostati. Nakon toga je glavni komandant kazao da već 
sama ta činjenica osigurava višem SS i policijskom vodi daljnje upravljanje četničkim 
formacijama.«<sup>84</sup> Nije jasno tko su bili ti SD komandosi i kako su 
regrutirani, niti je jasno da li su general Mihailović i četnički komandanti 
znali za njihovu prisutnost i funkciju u četničkim jedinicama. Ti su odredi 
komandosa možda mogli pomoći da se četnici drže na liniji sve dok su Nijemci 
u Srbiji bili jaki i dok su mogli nametati svoju politiku s obzirom na razne četničke 
komandante. Ali potreba velikog i brzog pomicanja njihovih snaga, kako bi se 
suprotstavili opasnosti od Crvene armije, dovela je do loma u mehanizmu njemačke 
kontrole nad četnicima<sup>85</sup> i Nijemci nisu mogli spriječiti da se neki 
važni četnički komandanti, kao Keserović i Raković, ne pokušaju nagoditi s 
Rusima nakon njihovog prodora duboko u Srbiju. Također se ne zna da li su ovi 
komandosi <i>Sicherheitsdiensta </i>ostali pridodani četničkim jedinicama i 
nakon njihovog povlačenja iz Srbije. Za razliku od nekih bosanskih, hercegovačkih 
i sandžačkih, a čak i nekih četnika u Crnoj Gori, koji su se sporadično 
sukobljavali s Nijemcima, srbijanski četnici (osim Keserovića i Rakovića, te 
vrlo kratko Račića) nisu nikad okretali oružje protiv Nijemaca tokom 
preostalih mjeseci rata, već su, naprotiv, nastavili s njima održavati 
kontakte, povremeno se uz njih boriti protiv NOVJ i primati od njih bar nešto 
oružja i municije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">82 
Mikrofilm br. T-501, rok 256, snimak 871; </span><i><span style="font-size:7.0pt">ibid, 
</span></i><span lang="HR" style="font-size:7.0pt;mso-ansi-language:HR">rola 
257, snimak 187. Za dobar opis odnosa između četnika i Straže od početka 
oktobra 1944. u Srbiji pa do njihovog odvajanja početkom januara 1945. u 
sjeveroistočnoj Bosni i konačne sudbine Straže vidi Solarić, »Druga strana 
bosanske Golgote«.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">83 
Mikrofilm br. T-311, rola 194, snimci 45-47.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">84 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">snimak 46. Behrends je zamijenio </span><span style="font-size:7.0pt">Meyssnera</span><span lang="HR" style="font-size:7.0pt;
mso-ansi-language:HR"> u proljeće 1944.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">85 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">snimak 562.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
izvještajima koje je slao svojim inozemnim predstavnicima u jesen 1944. general 
Mihailović iz svojih vlastitih razloga ne spominje četnički poraz i bijeg iz 
Srbije. Slijedećeg proljeća, u jednom saopćenju Fotiću s datumom 15. aprila 
1945, koje se, međutim, najviše bavi događajima u Srbiji iz prošlog 
septembra i oktobra, Mihailović je dao svoje vlastito tumačenje povlačenja:<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Da 
bi se izbegli neminovni sukobi sa sovjetskim trupama, do kojih bi neminovno došlo 
zbog ovakvih postupaka [on je već ranije javio o njihovom neprijateljskom držanju 
prema četničkim trupama i o razoružanju nekih njihovih jedinica sa strane 
sovjetskih trupa], Vrhovna komanda Jugoslovenske vojske u otadžbini naredila je 
povlačenje borbenih snaga iz Srbije, i to je jedino omogućilo partizanima da 
nametnu svoju vlast u Srbiji, po odlasku okupatora iz nje.<sup>86</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">86 
Jovan Đonović, »Izveštaji Đenerala Mihailovića iz kraja 1943. i 1944. 
godine«, str. 76.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Čak 
ni tako kasno Mihailović nije htio priznati svojim prijateljima u inozemstvu što 
se zaista dogodilo, bojeći se možda da bi saznanje o tome moglo još više naškoditi 
njihovoj djelotvornosti kod britanskih i američkih vlasti a pred širokom javnošću 
stvaranju podrške četničkoj stvari.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ne 
može se sa sigurnošću znati u kojoj je mjeri Mihailović, iako još uvijek 
glavni zapovjednik, vršio direktnu kontrolu nad četničkim snagama u Srbiji 
koje su se suprotstavile napadu NOVJ početkom septembra. Jedinice NOVJ su ga 
11. septembra skoro zarobile, uslijedilo je odvajanje od glavnine trupa u Srbiji 
i povlačenje u Bosnu u vrijeme dok su drugi četnički komandanti i njihovi 
vojnici u borbi za život još uvijek bili u Srbiji, a sve to teško da je povećalo 
njegov ugled ili podiglo moral njegovih trupa. Postoji zaista obilje dokaza da 
je povjerenje između Mihailovića i njegovih komandanata bilo ozbiljno 
poljuljano i da su obje strane bile veoma razočarane.<sup>87</sup> Ali 
Mihailovića i njegove četnike primoralo je na povlačenje iz Srbije združeno 
djelovanje niza udaraca: porazile su ih divizije NOVJ, Crvena armija je razoružala 
neke četničke jedinice, nije bilo moguće naći </span><span lang="DE" style="mso-ansi-language:DE">modus</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">vivendi</span><span lang="HR" style="mso-ansi-language:HR"> sa Sovjetima, 
Nijemci su u Srbiji trpjeli poraze i stoga nisu mogli pomagati četnike. Njemački 
obavještajni izvještaj od 19. oktobra 1944. sadrži tvrdnje koje razotkrivaju 
četničku situaciju u Srbiji u to vrijeme:<o:p>
</o:p>
</span></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">Titovi 
vojni uspjesi i njegovi sposobni vanjskopolitički potezi očito su povećali 
osjećaj manje vrijednosti kod četnika. U postojećim okolnostima Tito zaista 
većini Srba mora izgledati kao glavni </span>stub<span style="mso-ansi-language:HR"> 
<span lang="HR">jugoslavenskog jedinstva. Tito, koji je uvijek bio politički 
vješt, osobito na nižim administrativnim razinama, i koji je svjesno 
zaobilazio komunističke parole, nesumnjivo je pod tim okolnostima stekao mnogo 
novih pristaša također i u Srbiji. Brojčano smanjenje četničkih trupa koje 
su još u Srbiji rezultat je ne samo nesumnjivo teških gubitaka u borbi s 
Titovim partizanima tokom prošlih tjedana, već također i sve većeg 
dezertiranja. Ali točne brojke u tom smislu nisu nam na raspolaganju.<sup>88</sup><o:p>
</o:p>
</span></span></i></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">87 
Vidi posebno Mihailovićeve izjave na suđenju, osobito s obzirom na majora Račića 
i kapetana Neška Nedića. </span><i><span style="font-size:7.0pt">The Trial </span><span lang="HR" style="font-size:7.0pt;mso-ansi-language:HR">od 
Draja Mihailović, </span></i><span lang="HR" style="font-size:7.0pt;mso-ansi-language:HR">str. 
252, 258-259. Vidi također Banović i Stepanović u <i>Politici, </i>8. i 9. 
augusta 1962.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">88 
Mikrofilm br. T-311, rola 194, snimak 563. formulacija »sposobni vanjskopolitički 
potezi« nesumnjivo predstavlja aluziju na Titov sporazum sa sovjetskom komandom 
o ulasku sovjetskih snaga na jugoslavenski teritorij zbog operacija protiv 
Nijemaca, sporazum koji je rukovodstvo </span><span style="font-size:7.0pt">NOP</span><span lang="HR" style="font-size:7.0pt;mso-ansi-language:HR"> 
shvaćalo prvim formalnim priznanjem njihovog režima od strane jednog 
Saveznika. To rukovodstvo se nadalo da će im ovo priznanje sa sovjetske strane 
pomoći da se odupru britanskom pritisku da im se dozvoli iskrcavanje trupa na 
jugoslavenskoj obali, barem utoliko što će Britanci morati najprije tražiti 
njihovu dozvolu. Vidi npr. Čolaković, <i>Zapisi i% oslobodilačkog rata, </i></span><span style="font-size:
7.0pt">V</span><span lang="HR" style="font-size:7.0pt;mso-ansi-language:HR">, 
302.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Praktično 
sve one četničke jedinice kojima je uspjelo da se izvuku nalazile su se krajem 
oktobra na putu u Sandžak. Jedinu iznimku predstavljale su jedinice kapetana 
Rakovića koji je u razdoblju od neka dva tjedna surađivao s Crvenom armijom i 
borio se protiv Nijemaca na području Čačka. Ali nakon razmatranja sovjetskog 
ultimatuma da polože oružje ili da pređu pod komandu maršala Tita, te su 
jedinice sredinom novembra također odlučile da krenu prema Sandžaku.<sup>89 </sup>Gubitak 
Srbije bio je nepopravljiv za četnički pokret i za generala Mihailovića 
osobno. Srbija je bila ono mjesto gdje su četnici pod Mihailovićevim vodstvom 
započeli kao organizirana, oružana grupa s grandioznim očekivanjima, gdje su 
se u jesen 1941. reorganizirali kao službena vojska izbjegličke vlade i stekli 
oduševljenu podršku Britanaca, kojoj je uslijedio uspon Mihailovića kao 
svjetske figure, gdje su prvi puta formirali svoju vojnu i političku strategiju 
prema okupacionim silama, kvislinškim režimima i svojim suparnicima 
partizanima, gdje je njihova politička organizacija bila najjača i gdje su u 
stvari nakon sredine 1943. organizirali i zadržali neku vrstu vlade u sjeni pod 
okupacionim režimom,<sup>90</sup> gdje su još u augustu 1944. imali svoje 
glavne snage i gdje su još i u ljetu 1944. mogli naći stanovitu podršku u 
narodu.<sup>91</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">89 
Mikrofilm br. T-311, rola 189, snimci 1116, 1201-1211, 1303-1304.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">90 
Njemačke vojne vlasti priznale su u nekim svojim izvještajima da su Mihailovićevi 
četnici u Srbiji imali nešto što je u stvari vrijedilo kao »vlada u sjeni«. 
Vidi npr. izvještaj načelnika štaba glavnog komandanta jugoistočne Evrope 
generala </span><span lang="DE" style="font-size:7.0pt;mso-ansi-language:DE">Wintera</span><span lang="HR" style="font-size:7.0pt;mso-ansi-language:HR">, 
</span><span lang="DE" style="font-size:7.0pt;mso-ansi-language:DE">od</span><span lang="HR" style="font-size:7.0pt;mso-ansi-language:HR"> 
5. jula 1944, u </span><i><span style="font-size:7.0pt">ibid</span><span lang="HR" style="font-size:7.0pt;
mso-ansi-language:HR">, </span></i><span style="font-size:7.0pt">rola</span><span lang="HR" style="font-size:7.0pt;mso-ansi-language:HR"> 
195, snimci 788-791; vidi i komentare iz marta 1945. bivšeg načelnika štaba 
vojnog zapovjednika Srbije, generala </span><span lang="DE" style="font-size:7.0pt;mso-ansi-language:DE">von</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">Geidtnera</span><span lang="HR" style="font-size:7.0pt;mso-ansi-language:HR">, 
</span><span lang="DE" style="font-size:7.0pt;mso-ansi-language:DE">o</span><span lang="HR" style="font-size:7.0pt;mso-ansi-language:HR"> 
završnom izvještaju o njemačkoj vojnoj upravi u Srbiji, u mikrofilmu br. 
T-501, rola 260, snimak 424.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ali 
srpsko pučanstvo, narod poznat po svojoj političkoj oštroumnosti, 
pronicavosti i jakom antinjemačkom stavu, sve je više privlačila strana </span>NOP<span lang="HR" style="mso-ansi-language:
HR">, dijelom zbog onoga za što su partizani bili i kako su se za to borili, a 
dijelom i zbog toga što su predstavljali jedinu alternativu. Nema sumnje da su 
četnički porazi u septembru i oktobru 1944. osvjedočili mnogo više ljudi u 
Srbiji da je </span>NOP<span lang="HR" style="mso-ansi-language:HR"> pobjednička 
strana. Sad je izgledalo jasno da su četnici inferiorni NOVJ, brojem, naoružanjem, 
rukovođenjem, vezama sa Saveznicima i borbenom sposobnošću. Razlika između 
dvije strane s obzirom na borbenu sposobnost jezgrovito je sumirao general 
August </span>Winter<span lang="HR" style="mso-ansi-language:HR">, načelnik štaba 
glavnog komandanta jugoistočne Evrope, u svom izvještaju Drugoj oklopnoj 
armiji, datiranom 2. oktobra 1944: »Prema dosadašnjem iskustvu, formacije Draže 
Mihailovića nikad se nisu pokazale kao efikasna protuteža Titovim snagama.«<sup>92 
</sup>Čini se, začudo, da ni Mihailović niti komandanti četničkih trupa u 
Srbiji nisu shvatili veličinu i implikacije svog poraza. Krećući se prema 
Sandžaku, oni su očito vjerovali da se kreću smjerom na kojem će se s 
vremenom sastati s trupama zapadnih saveznika koje dolaze s mjesta iskrcavanja 
na dalmatinskoj ili crnogorskoj obali, te da će se s njima pobjedonosno vratiti 
u Srbiju. To se iskrcavanje nije, naravno, nikad ostvarilo i egzodus iz Srbije 
bio je u stvari prva faza na četničkom putu do potpunog uništenja.<o:p>
</o:p>
</span></p>
<span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">91 Njemački obavještajni izvještaj od 11. jula 1944. kaže da iza četnika 
u Srbiji stoji oko 90% stanovništva; istim brojem služi se i </span><span lang="DE" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">von</span><span lang="DE" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA"> </span><span lang="DE" style="font-size:7.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:DE;mso-fareast-language:EN-US;mso-bidi-language:AR-SA">Weichs</span><span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA"> u svom izvještaju Hitleru 22. augusta 1944. U oktobru 1944. kapetan 
Raković je u svojim razgovorima sa sovjetskim komandantima u Srbiji tvrdio da 
četnici imaju iza sebe oko 80% naroda u Srbiji. Vidi mikrofilm br. T-311, rola 
195, snimci 733, 961; rola 189, snimci 1237.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_73.htm"><b>Prethodni dokument</b></a></TD>
<TD><a href="40_75.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

