<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_177.htm"><b>Prethodni dokument</b></a></TD>
<TD><a href="31_179.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">U 
VATRENOJ PODRŠCI TREĆOJ KRAJIŠKOJ</span><span lang="DE" style="font-size:
10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:11.0pt;line-height:91%"><span lang="DE" style="mso-ansi-language:DE">Naša 
divizijska artiljerija je često određivana za podršku 3. krajiškoj 
proleterskoj brigadi. Nama artiljercima su uvek bili dragi susreti sa Krajišnicima, 
jer su nas oni rado primali, ukazivali gostoprimstvo i trudili se da nam boravak 
sa njima bude što prijatniji. Naša zajednička borba za Banja Luku mi je 
ostala u posebnom sećanju.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naređenje štaba 1. proleterske divizije, da izvršimo pokret prema Banjoj 
Luci i podržavamo 3. krajišku brigadu u napadu na grad, dobili smo 28. 
decembra 1943. godine, dok smo bili u Belom Bučju kod Travnika. Ovaj napad vrše 
jedinice 5. korpusa, pojačanog 3. krajiškom proleterskom brigadom, prekaljenom 
u mnogim bojevima, a naročito u bici na Sutjesci.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Po prijemu naređenja štaba 1. proleterske divizije, naš komandir baterije 
Ljubivoje Pajović, saopštio je da napad na Banju Luku ima za cilj da privuče 
neprijateljske snage koje učestvuju u borbama sa našim jedinicama u drugim 
oblastima i da na taj način osujeti neprijateljsku nameru u ovoj ofanzivi, 
prozvanoj šesta koja treba da razbije glavninu snaga naše vojske.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Marš-ruta baterije je: Belo Bučje — Donji Vakuf — Jajce. U 6 časova 
28. decembra izvršili smo pokret iz s. Belo Bučje (Turbe), putem za D. Vakuf i 
to sami, bez pešadije. Sa 3. krajiškom srešćemo se u D. Vakufu, a zatim ćemo 
produžiti zajedno ka Banjoj Luci. Marš-ruta će biti duga, a pokret od Belog 
Bučja do D. Vakufa je prilično otežan, jer nije sprovedena odluka koja je 
doneta na konferenciji pre pet dana u s. Karadže (Bugojno) da svi konji uvek 
moraju da budu potkovani. Pri dolasku u D. Vakuf potkovali smo neke konje, a 
ostale ćemo večeras u Jajcu, dok budemo čekali na dalji pokret, tako da će 
dalji put biti olakšan. Punu pomoć oko potkivanja i ishrane ljudi i stoke pružaju 
nam NOO, ali kako će biti kad ne budemo više na slobodnoj teritoriji?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Večeras je održan kratak partijski sastanak i sekretar naše ćelije 
drugarica Anđa Stevanović je u par reči iznela propuste koje smo imali u toku 
ovog dela marša i zaključila da se svi komunisti u toku daljeg marša i 
predstojeće akcije moraju više angažovati na izvršavanju postavljenih 
zadataka.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Put Travnik — D. Vakuf upoznao sam bolje nego pul Lazarevac — Beograd 
(put od mog rodnog Baćevca do Beograda), jer, evo, za poslednja dva meseca šesti 
put kako ga prelazim i sve mi je znano na njemu: svaka krivina, svako selo, 
svaka kuća. Čini mi se da bih taj put mogao da pređem vezanih očiju. </span><span lang="EN-GB">Šta 
se tu može? Mora se izdržati — proleteri smo. Put je tvrd, izlokan, niko ga 
ne održava, a sve ga vojske gaze. Krećemo se sporo, jedva tri kilometra na 
sat, jer nam i sneg ometa brže kretanje.</span></p>
<p class="MsoNormal" style="line-height:91%"><span lang="EN-GB">U D. Vakuf 
stigli smo oko 14 časova, 28. decembra, umorni od napornog marša. </span><span lang="DE" style="mso-ansi-language:DE">Za 
ručak je spremljena kaša sa malo ovčjeg mesa. U sumrak nam je saopšteno da 
nastavimo pokret. Na železničkoj stanici nas je čekala kompozicija. Radovali 
smo se tome kao deca, jer smo skratili pešačenje i mogli da odmorimo umorne 
noge. Posle iskrcavanja na železničkoj stanici Jajce, delove topova natovarili 
smo na konje i u marševskoj koloni, sa pesmom, prošli kroz Jajce. Narod nas je 
oduševljeno pozdravljao, naročito omladina i borci koji su se tu zatekli. 
Kolona baterije otegla se, čini mi se, kao da maršuje brigada. </span><span lang="EN-GB">A 
baterija ima samo dva oruđa. Tu je oko 100 boraca i 42 konja. Smestili smo se 
na periferiji grada, na putu za Mrkonjić Grad. Do sledećeg pokreta ostalo nam 
je malo vremena da se odmorimo, večeramo i potkujemo neke konje.</span></p>
<p class="MsoNormal" style="margin-top:11.0pt"><b><span lang="EN-GB" style="font-size:10.0pt;mso-bidi-font-size:12.0pt">29. 
12. 1943. god. Čađavica<o:p>
</o:p>
</span></b></p>
<p class="MsoNormal" style="margin-top:5.0pt;text-indent:19.0pt;line-height:91%"><span lang="EN-GB">U 
3 časa izvršili smo pokret iz Jajca, putem Jezero — Majdan — Brdo — 
Mrkonjić Grad — Čađavica. </span><span lang="DE" style="mso-ansi-language:DE">Zimska 
noć, sneg pada. Kolona kreće putem koji krivuda pored Plivskog jezera. Jedva 
ga vidimo u mračnoj zimskoj noći. </span><span lang="EN-GB">Od Jajca do Čađavice 
put se prvo penje, a onda seče polje. Odmor nam je samo po koji kratak zastanak 
da bismo predahnuli i prikupili snage za dalji pokret. Krivudavi put prolazi 
kroz neko manje naselje; tek po koja kuća kraj puta. Borci su umorni i čim dođe 
zastanak poležu na snegu. To isto čine i konji, i oni su umorni. Nose teške 
delove topova: prednji lafet, cev, zadnji lafet, municiju i drugo.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Na čelu kolone je komanda baterije. Da bismo skratili vreme pričamo o 
svemu: o Srbiji, Crnoj Gori, Dalmaciji, o Bosni, svaki o svom kraju, o hrani. O 
njoj, izgleda, najviše. Miro Pavićević uvek je spreman da priča o srpskim 
specijalitetima i, kaže, ako doživi da dođe u svoj Kragujevac, tražiće od 
oca Mike da se nedelju dana jede i pije, da bude prava &quot;Ivkova slava&quot;. 
Ja mu dobacih: &quot;Ne Ivkova, nego partizanska&quot;, a on kao da me nije ni 
čuo, nastavlja kako će mu sestra Persa spremiti, pored pečenja i ostalih đakonija, 
i srpsku gibanicu &quot;na dva sprata&quot;.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Pa kad 
uhvatiš parče, a ono mast curi i sliva se niz ruke. Pa se to zalije oplenačkim 
vinom.</span></p>
<p class="MsoNormal" style="line-height:91%"><span lang="EN-GB">— Ma prestani, 
Miro, gospe ti, — prekide ga Mato Marinović. — Već kad piješ pij 
dalmatinsko. </span><span lang="DE" style="mso-ansi-language:DE">Nema ga na 
svitu! Pa još kad ga piješ uz našu lipu pršutu, e to ti je gušt.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ćut bre, vas dva gladnika, samo o jelu pričate, ko da ste četnici, a 
ne proleteri — ozbiljno se umeša u ovu gurmansku diskusiju, Jovo Tomović, 
zamenik komandira.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nasta tajac. Međutim, negde iza nas ču se glas Spase Kordića, konjovoca, 
kršnog Dalmatinca &quot;druže Jovo, isukrsta mi, volim ti ja kad se priča o 
'isti i piti nego kad bi delegat Katić priča o nekakvoj diktaturi 
proletarijata. </span><span lang="EN-GB">Guštiram ti ja tako i glad me prođe'&quot;. 
Jovo, već ljut, odvrati Kordiću:</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— E, ti si večito gladan! Ja ne znam da li ti nešto drugo znaš i<b> </b>da 
pričaš, sem o jelu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Svi se nasmejasmo. U takvim diskusijama stigli smo i u Mrkonjić Grad, gde 
smo ostali dva sata odmarajući se, a zatim produžili za Čađavicu, gde smo 
prenoćili.<o:p>
</o:p>
</span></p>
<p class="MsoNormal" style="margin-top:9.0pt"><b><span lang="DE" style="font-size:
10.0pt;mso-bidi-font-size:12.0pt;mso-ansi-language:DE">30. 12. 1943. god. Ožegovići<o:p>
</o:p>
</span></b></p>
<p class="MsoNormal" style="margin-top:5.0pt;line-height:91%"><span lang="DE" style="mso-ansi-language:DE">Pokret 
pravcem: Čađavica — Sitnica — Bunari — Ožegovići. </span><span lang="EN-GB">Gazimo 
po snegu, a mraz stegao. Temperatura je pala sigurno na -20 C, a možda i niže. 
</span><span lang="DE" style="mso-ansi-language:DE">Kroz kolonu se često 
prenosila komanda: &quot;Brže, brže!&quot;. Hladnoća zahteva da se krećemo 
brže, ali sve je uzalud. Naša kolona je sporo odmicala. Konji nisu mogli brže. 
Manjača, ta prostrana planinska visoravan, uglavnom je siromašan kraj. 
Zmijanje, ono nije sada Kočićevo, već četničko. Tu &quot;caruju&quot; Radićevi 
koljači. Šteta za ovaj narod, za ovu sirotinju, jer su ga placćenici DM na čelu 
sa Radićem, Tešanovićem i Drenovićem zaveli i sada se bore protiv nas.<o:p>
</o:p>
</span></p>
<p class="MsoNormal" style="margin-top:10.0pt"><b><span lang="DE" style="font-size:
10.0pt;mso-bidi-font-size:12.0pt;mso-ansi-language:DE">31. 12. 1943. god. 
Javorci<o:p>
</o:p>
</span></b></p>
<p class="MsoNormal" style="margin-top:4.0pt;line-height:91%"><span lang="DE" style="mso-ansi-language:DE">Jutros 
rano izvršili smo pokret iz s. Ožegovići, putem prema Banjoj Luci, preko Han 
Kola, u kome ima dosta četnika. Nigde da vidiš sposobnu mušku glavu; samo 
deca, žene i starci. Ako ih pitaš za muškarce, oni odgovaraju da su u vojsci, 
a na pitanje u čijoj vojsci, samo sležu ramenima! Čuju se učestali pucnji 
lakog naoružanja. To četnici pripucavaju na naše kolone koje nadiru ka Banjoj 
Luci. Oni su ovde isturena predstraža Banje Luke.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Dan je vedar. Kolone naših jedinica crne se na snegu. Neprijateljska 
avijacija nas napada. U selo Javorci stigli smo oko 21 čas, a napad na Banja 
Luku je predviđen za 22 časa i to jednovremeno sa svih strana. Očekuje se da 
će neprijatelj biti zauzet dočekom Nove godine, pa će biti iznenađen, te možda 
neće pružiti jači otpor.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Topove postavismo na vatrene položaje u jednoj bašti, odmah iza kuće. Nišanska 
tačka se nije mogla odrediti jer je noć, pa je pobijen kolac na koji će biti 
postavljen fenjer. On će da posluži kao noćna nišanska tačka. Tako radimo 
uvek kada gađamo noću. Razmestili smo se u par kuća. Kuvari su počeli da 
spremaju večeru. Miro im dobacuje da bude dobra, jer je doček nove godine. 
&quot;Ne zaboravite da pronađete rakiju&quot;, — dovikuje im na kraju. 
Elementi gađanja izračunati su po karti. Izračunavao ih je Pajović, uz pomoć 
Mire Pavićevića, vodnika 1. voda. Za cilj je uzet centar Banja Luke. Ovo naše 
dejstvo biće više moralna podrška borcima nego što će biti ubitačno po 
neprijatelja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ubrzo je bilo sve spremno za dejstvo, samo se čekao početak napada. </span><span lang="EN-GB">Minuti 
su sporo prolazili. U ratu su najduža čekanja pred prvi pucanj. Primiče se 
vreme početka napada. Svi smo na vatrenom položaju. </span><span lang="DE" style="mso-ansi-language:DE">I 
fenjer je obešen. Mraz je stezao, nozdrve su se lepile, šmrkali smo i 
poskakivali da bismo se ugrejali. Pajović je komandovao: &quot;Po neprijatelju, 
u Banjoj Luci.. Granatom ... Trenutni upaljač ... Treće punjenje ... </span><span lang="EN-GB">Busola 
.. Mesna sprava ... Daljinar 35&quot;. A na kraju:</span></p>
<p class="MsoNormal"><span lang="EN-GB">&quot;Baterijom, po pet zrna, pali!</span></p>
<p class="MsoNormal" style="line-height:91%"><span lang="EN-GB">Komandu su 
prenosili poslužioci na oruđima, a kada je palo ono: &quot;Baterijom po pet 
zrna pali!&quot; — trgoh se iz razmišljanja i stavih ruke na uši. Uzbuđeni, 
stajali smo iza topova i posmatrali let zrna. Prosto kao jato ptica, ali takvom 
brzinom da ih je jedva pogled uspevao pratiti! Potom čusmo eksplozije i onda se 
sve utiša. Jedva čuh glasove vodnika Mire i Radoševića, koji raportiraše:</span></p>
<p class="MsoNormal" style="margin-top:1.0pt"><span lang="EN-GB">— Prvo završilo 
gađanje!</span></p>
<p class="MsoNormal" style="margin-top:1.0pt;text-indent:17.0pt"><span lang="EN-GB">— 
Drugo završilo gađanje!</span></p>
<p class="MsoNormal" style="text-indent:17.0pt;line-height:91%"><span lang="EN-GB">Znači, 
mi smo za noćas završili svoju borbu podrške. Pešaci, sinovi junačke 
Krajine, tek sada počinju bitku za oslobođenje centra svoje Krajine — grada 
koga podjednako vole i Srbi i Hrvati i Muslimani.</span></p>
<p class="MsoNormal" style="text-indent:17.0pt;line-height:91%"><span lang="EN-GB">Posle 
izvršenog gadanja, povukli smo se u kuće i čekali novogodišnju večeru. Sa 
nama artiljercima je i jedan vod Krajišnika iz 1. bataljona, koji nas obezbeđuju. 
Osluškujemo borbu i po njoj cenimo rezultate.</span></p>
<p class="MsoNormal" style="margin-top:9.0pt"><b><span lang="DE" style="font-size:
10.0pt;mso-bidi-font-size:12.0pt;mso-ansi-language:DE">1. januar 1944. godine<o:p>
</o:p>
</span></b></p>
<p class="MsoNormal" style="margin-top:5.0pt;line-height:91%"><span lang="DE" style="mso-ansi-language:DE">Borba 
za Banja Luku se vodi. Naše jedinice napreduju, ali nisu uspele u prvom naletu 
da je zauzmu. Neprijatelj se jako utvrdio i daje žilav otpor. Vode se ulične 
borbe. Izvršili smo pokret za s. Kadina Voda. </span><span lang="EN-GB">Odavde 
smo gađali centar grada. </span><span lang="DE" style="mso-ansi-language:DE">Elementi 
su opet određivani prema karti.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Napad je produžen. Naša baterija promenila je naveče vatrene položaje i 
prešli smo u s. Čitluk. Odatle smo gađali neposredno centar grada i hotel 
&quot;Palas&quot;. Vodi se ogorčena borba, koja traje celu noć.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">3. krajiška brigada uspela je još prvo veče da na prepad, bez borbe i 
gubitaka, zauzme Gornji Šeher i predgrađe Lauš, gde je 1. bataljon zarobio veći 
broj domobrana u kasarni. &quot;Bilo je smešno gledati pijane, neke samo u gaćama, 
neprijateljske vojnike koji su dočekivali Novu godinu, ne očekujući naš 
napad&quot; — pričao mi je Mirko Rodić, pomoćnik komesara 1. čete 1. 
bataljona.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle zauzimanja ovih predgrađa, 3. krajiška je uspela da se probije do 
Gradske opštine zloglasne &quot;Crne kuće&quot;, ali dalje nije mogla. Mi 
artiljerci ostali smo pozadi, pratimo pešake vatrom. Voleo bih da smo s njima u 
streljačkom stroju i da neposredno gađamo neprijatelja i uništavamo njegove 
otporne tačke. Tako bismo pomogli našim pešacima da brže savladaju 
neprijatelja. Međutim, ne raspolažemo potrebnom količinom granata, a i 
situacija u gradu nije jasna, pa ne smemo da se upuštamo u taj rizik. Plašimo 
se da u slučaju neprijateljskog protivnapada ostanemo bez topova. Naše zadatke 
sada rešavaju bombaši; oni likvidiraju bunkere i utvrđene zgrade.<o:p>
</o:p>
</span></p>
<p class="MsoNormal" style="margin-top:10.0pt"><span lang="DE" style="mso-ansi-language:
DE">&nbsp;<o:p>
</o:p>
</span></p>
<p class="MsoNormal" style="margin-top:10.0pt"><b><span lang="DE" style="font-size:
10.0pt;mso-bidi-font-size:12.0pt;mso-ansi-language:DE">2. 1 1944. god. Lauš<o:p>
</o:p>
</span></b></p>
<p class="MsoNormal" style="margin-top:4.0pt;line-height:91%"><span lang="DE" style="mso-ansi-language:DE">U 
gradu se i dalje vode žestoki ulični okršaji. Naše jedinice vrše juriš za 
jurišem i odbijaju neprijateljske protivnapade, koji se žilavo branio iz utvrđenih 
zgrada i u borbu uvodio sveže rezerve, koje su podržavale borna kola i 
artiljerija.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Moje topovsko odeljenje je sišlo u rejon Lauša, odakle smo gađali tvrđavu 
&quot;Kaštel&quot;. Pred podne dobili smo naređenje da sa topom pođemo u 
centar grada i pomognemo pešacima u zauzimanju utvrđenih zgrada. Borci 1. 
bataljona proveli su nas kroz sporedne ulice iza Sokolskog doma, koga su uporno 
branili ustaše i domobrani. U jednoj zgradi iza Sokolskog doma nalazili su se 
borci 1. voda, 1. čete, a s njima i komandant brigade Vlado Bajić.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naš komandir baterije Ljubivoje Pajović, raportira drugu Bajiću da je 
topovsko odeljenje stiglo i da je spremno za dejstvo. Borci 1. čete povremeno 
su otvarali vatru na Sokolanu. Oni su u nekoliko navrata pokušali da je osvoje, 
ali nisu uspeli. S njima, sa glavnog ulaza u Sokolanu, napadali su i borci 12. 
brigade, koji su se probili u grad. Ali kako nisu imali teškog oružja, ni oni 
nisu uspeli da zauzmu ovu utvrđenu zgradu. Sada je red da mi artiljerci pokažemo 
šta znamo i da potpomognemo pešake!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Počeo je dogovor kako i sa kog mesta dejstvovati. Čekalo se naređenje za 
napad. U tom stigoše komandant i politički komesar 1. bataljona Jovo Miljević 
i Viktor Kučan. Jovo raportira komandantu brigade da je četa Radaka Milana, 
zauzela &quot;Crnu kuću&quot; iz koje je oslobodila oko 200 zatvorenika. Pričao 
je o borbi za &quot;Crnu kuću&quot;, o utiscima pri oslobođenju zatvorenika 
koji su od sreće plakali i ljubili Krajišnike, radujući se slobodi. Njihovoj 
sreći i veselju nije bilo kraja. &quot;Stajali su u grupama i pevali ne obazirući 
se na neprijateljsku vatru. Morao sam ih oterati ka G. Šeheru&quot;—pričao 
je Jovo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Dogovoreno je da se top postavi između dve zgrade, pozadi Sokolane, na 
udaljenju od oko 50 metara. Pešaci će otvarati vatru na prozore doma i tako 
sprečiti neprijatelja da dejstvuje, dok naš top bude dejstvovao. Top je od 
neprijateljskog pogleda zaklanjala visoka ograda od dasaka. Trebalo je pre gađanja 
srušiti ogradu, da bi se neposredno gađalo. Našli smo sekiru, ali neprijatelj 
je puščanom i mitraljeskom vatrom tukao zgradu pored topa, u kojoj su bili 
Krajišnici. Pajović je naredio vodniku Miri Pavićeviću da sruši ogradu i nišaneći 
kroz cev otvori vatru. Miro je pogledao na poslugu topa, koju su sačinjavali: 
Kambio Ante, Subašić Josip, Katunarić Tonči, Ferček Stjepan, Čubre Dujo, 
Kantar Drago i Talijan Vito Eustahijo. Prosto su čekali na koga će Miro 
uperiti prstom i reći mu da ruši ogradu. U ovom čekanju, u trenucima odluke, 
ču se sa sprata zgrade glas komandira 1. čete Dragana Rokvića kako naređuje 
da se otvori vatra iz svih oružja i omogući artiljercima da nesmetano otvore 
vatru. Reski mitraljeski rafali, puščana paljba, povici boraca — sve se izmešalo. 
Kuvalo je ko u kazanu!<o:p>
</o:p>
</span></p>
<p class="MsoNormal" style="margin-top:2.0pt;line-height:91%"><span lang="EN-GB">Miro 
me je pogledao i potrčao plotu. Krenuo sam s njim. Navalismo na ogradu, ali ona 
nije popuštala. </span><span lang="DE" style="mso-ansi-language:DE">Gurali smo 
je i udarali nogama, rcala je ali nikako da padne. Priskočio je i Drago Kantar, 
Krajišnik ko' od brda odvaljen, najsnažniji artiljerac u nas. Držao je sekiru 
u rukama. Uskočio je među nas i zamahnuo sekirom nekoliko puta, a zatim je 
upro u plot i on pod njegovom snagom tresnu.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a><o:p>
</o:p>
</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="DE" style="mso-ansi-language:DE">Po 
Mirinoj komandi za tili čas top je bio uperen u Sokolanu. Miro kleče kraj topa 
i uhvati za spravu mehanizma za vertikalno i horizontalno pomeranje cevi, dok je 
nišanio kroz cev, zatim viknu: &quot;Ferček, udarnu granatu&quot;. On, nije to 
još izgovorio, a ovaj mu je gurao granatu u ruke, koju Miro vrlo spretno ubaci 
u cev. Zatvarač škljocnu. Miro zinu i povuče okidač. Prolomi se pucanj našeg 
&quot;brđanina&quot;, koji nadjača mitraljesku vatru. Na našu žalost, 
granata nije pogodila u prozor Sokolane, već u sims ispod prozora. Miro je bio 
besan, otvarao je zatvarač topa. Iz cevi je izlazio dim nesagorelog baruta, a 
on ga je duvao, da bi ponovo mogao da nanišani kroz cev.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Poslužioci 
su držali granate u rukama. Miro se okrete sa ispruženim rukama i granata mu 
se nađe u njima. Prethodna radnja je ponovljena; gromki pucanj se prolomi i 
granata pogodi cilj. Proletela je kroz prozor u Sokolanu, gde čusmo njenu 
eksploziju. Na Mirinom i našim licima pojavi se osmeh. Ponovismo još tri puta 
gađanje i sve granate proleteše kroz prozor Sokolane, kroz koji je već kuljao 
dim i prašina. Jauci ranjenih neprijateljskih vojnika dopreše do nas. Pešaci 
su prestali da gađaju, očekujući da se neprijatelj preda ili da počne da beži 
iz zgrade. Na jednom prozoru pojavi se bela krpa — pocepana košulja na cevi 
puške, a iz Sokolane čuli su se glasovi:<o:p>
</o:p>
</span></p>
<p class="MsoNormal"><span lang="EN-GB">&quot;Predajemo se, ne pucajte!&quot;.</span></p>
<p class="MsoNormal" style="margin-top:1.0pt"><span lang="EN-GB">— Prekini 
paljbu! — naređuje naš komandir baterije.</span></p>
<p class="MsoNormal" style="line-height:91%"><span lang="EN-GB">Sve se utiša, 
nigde pucnja oko nas. Ovu tišinu poremeti zvonki glas nekog iz zgrade, do nas 
koji je pozivao domobrane na predaju. Tišina, a onda pucanj-dva u samoj 
Sokolani! Šta li se to tamo dešava? Verovatno, obračun između ustaša i 
domobrana? </span><span lang="DE" style="mso-ansi-language:DE">Domobrani sigurno 
hoće da se predaju, a ustaše im ne dozvoljavaju?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naši borci, sa prozora svoga uporišta, budno su pratili šta će se dalje 
desiti. To isto su činili i borci 12. krajiške brigade, koji su blokirali 
zgradu sa druge strane. Odjednom, na sporedni izlaz Sokolane izlete grupa od 
5—6 ustaša sa mašinkama i puškama, otvarajući vatru. Nisu uspeli da 
odmaknu ni nekoliko metara od vrata kad ih je stigla zaslužena kazna 
mitraljezaca 1. čete 4. bataljona.<o:p>
</o:p>
</span></p>
<p class="MsoNormal"><span lang="EN-GB">Opet tišina, a zatim se ponovo ču glas 
iz Sokolane:</span></p>
<p class="MsoNormal" style="line-height:91%"><span lang="EN-GB">&quot;Predajemo 
se, ne pucajte!&quot;. Posle toga počeše da izlaze domobrani i poneki ustaša, 
sa podignutim rukama. Bledi su, prosto bez kapi krvi; garavi, prašnjavi, 
pocepani, krvavi! Naši su im oduzimali oružje, a zatim ih postrojavali i po 
grupama sprovodili prema G. Šeheru. Ranjenim domobranima ukazivana je prva pomoć, 
a ustašama je, posle kratkog saslušanja, suđeno na licu mesta, jer se drugačije 
nije moglo postupiti prema takvom neprijatelju. </span><span lang="DE" style="mso-ansi-language:DE">Zarobljeno 
je preko 100 neprijateljskih vojnika.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle gađanja Sokolskog doma, top smo izvukli na raniji vatreni položaj, 
na Lauš, jer 3. krajiška brigada nije u toku dana htela da napada na jako utvrđeni 
&quot;Kaštel&quot;. Komandant brigade Bajić, zadovoljan našim uspešnim 
dejstvom, odobrio je da iz magacina, u kojima je pronađeno dosta ratnog plena, 
izvučemo što više hrane, odeće i obuće. Nadali smo se da će se svima 
artiljercima napraviti čizme.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U gradu su se i dalje vodile žestoke ulične borbe. </span><span lang="EN-GB">Neprijatelj 
se nije predavao i žilavo se branio. Oko 14 časova 2. januara stigla mu je u 
pomoć spolja motorizovana kolona koja se probila u grad iz pravca Bosanske 
Gradiške, i to: 7 tenkova i bornih kola (koje sam ja izbrojao) i zašla za leđa 
13. krajiškoj (prozvanoj Garava) i 3. proleterskoj krajiškoj brigadi. Stvorena 
je prava pometnja kod 13. krajiške brigade, koja se u to vreme sa glavninom 
snaga odmarala, te ih je neprijatelj zatekao nespremne. </span><span lang="DE" style="mso-ansi-language:DE">Bilo 
je žrtava. </span><span lang="EN-GB">I nas artiljerce su iznenadili. Zbog izvlačenja 
ratnog plena, malo je boraca ostalo na vatrenom položaju. Nije bilo dovoljno 
boraca da otvori vatru na borna kola, da prihvati borbu, tako da nas je ovo 
moglo stati teških gubitaka. Poginuo nam je Počnik, kočijaš kola koja su 
izvlačila plen, a konji sa kolima natovarenim robom ostali su. Isto tako se 
moglo desiti da nam ostane i top, da komandir Pajović nije sam prihvatio uzde i 
izvukao top.</span></p>
<p class="MsoNormal" style="line-height:91%"><span lang="EN-GB">U gradu smo 
ostali: Zvonko Petroci, vodnik voda za vezu i snabdevanje ishranom, zatim Himzo 
Nizirović, poslužilac na topu i ja, da što više hrane izvučemo iz grada. Našli 
smo jednu napuštenu radnju koja je bila otvorena, na putu prema Prijedoru, iza 
koje se nalazilo muslimansko groblje. U radnji smo pronašli tri neotvorena 
sanduka šećera u kockama, nešto šećera u kristalu, zejtina, belog brašna i 
drugih namirnica. Bilo je više nego što smo mogli poneti sa šest tovarnih 
konja, koje smo imali. Nas trojica smo se dogovorili da višak hrane podelimo 
građanima iz susednih kuća, jer su se oni prema nama prijateljski odnosili.</span></p>
<p class="MsoNormal" style="line-height:91%"><span lang="EN-GB">U toku podele 
hrane građanima, u radnju je utrčala jedna stara muslimanka i uplašeno počela 
da viče: &quot;Nemci! </span><span lang="DE" style="mso-ansi-language:DE">Tenkovi!&quot;. 
Narod je počeo da beži, nastala je panika. Zvonko Petroci je uspeo da se izvuče 
u grupi sa narodom i da se skloni u susednu ulicu. Dok smo Himzo i ja stigli do 
vrata neprijateljski tenkovi i borna kola bili su na pedesetak metara od radnje. 
Nije bilo vremena da se izađe na ulicu, pretila je opasnost od neprijateljskih 
mitraljeza. Zatvorili smo vrata od radnje i pogledali se. Himzo je ćutao. 
Predložio sam mu da se popnemo na sprat i odatle, u slučaju da Nemci pođu u 
radnju, sa sprata otvorimo vatru. On je imao običnu pušku, a ja poluautomatsku 
sa pet metaka. Imali smo i po dve ručne bombe. Drugog izlaza nije bilo nego da 
se borimo do poslednjeg metka i što skuplje prodamo svoju kožu. Nismo se mogli 
izvući iz radnje na drugu stranu, jer ona nije imala drugog izlaza. </span><span lang="EN-GB">Možda 
Nemci neće silaziti sa tenkova i bornih kola!? Možda neće ulaziti u radnju!? 
A možda ćemo i uništiti neka borna kola i posadu i živi se izvući!?</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zemlja je podrhtavala, a zgrada se tresla. Kolona tenkova i bornih kola 
prolazila je ispred nas. Himzo i ja posmatrali smo nemačke vojnike načičkane 
kao grozdove na bornim kolima: u sivozelenim uniformama, sa šlemovima na 
glavama, sa uperenim šarcima i mašinkama na gotovs. Prolaze, a mi ih brojimo: 
jedan, dva, tri tenka; jedna, dvoja — četvora borna kola. Ukupno sedam! Svi 
prođoše, ali zadnja borna kola stadoše pred radnjom. Na njihovom zadnjem delu 
sede nemački vojnici, spremni da u slučaju napada odmah stupe u dejstvo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Na ulici nije bilo nikog sem starice koja nam je javila o dolasku tenkova. </span><span lang="EN-GB">Sa 
Nemcima je bio i jedan civil sa fesom na glavi. On je pitao staricu:</span></p>
<p class="MsoNormal" style="text-indent:19.0pt;line-height:91%"><span lang="EN-GB">— 
Ćuj, bolan hanume, ima li tu neđe ovija' bandita — partizana, a?</span></p>
<p class="MsoNormal" style="line-height:91%"><span lang="EN-GB">— Nema, bolan, 
tako mi dina, svi su odavdje pobjegli ili su dole u ćaršiji.</span></p>
<p class="MsoNormal" style="line-height:91%"><span lang="EN-GB">On to prevede 
Nemcima, a oni su se nešto dogovarali. Nismo razumeli šta pričaju. Najednom 
mi je došlo da otvorim vatru i prvo ubijem ovog gada izdajnika, koji pomaže 
Hitlerove ubice i palikuće. </span><span lang="DE" style="mso-ansi-language:DE">Ipak 
ostadoh miran, a borna kola krenuše za kolonom. Nas dvojica strčasmo u radnju, 
a zatim na ulicu. Starica je i dalje stajala u svojoj kapiji. </span><span lang="EN-GB">Mi 
joj pritrčasmo i stegosmo joj stare smežurane ruke. Ona se osmehivala, a suze 
su joj tekle niz nasmejano lice. &quot;Hvala ti majko, druga moja Dano&quot; — 
procedih kroz zube. Vratiću se živ u moj rodni Baćevac, mojoj Dani, bar što 
se ovoga tiče!</span></p>
<p class="MsoNormal" style="line-height:91%"><span lang="EN-GB">Nije prošlo ni 
15 minuta od prolaska motorizovane kolone ka centru grada, a sa zgrade zatreštaše 
mitraljezi, ručne bombe, protivkolske puške, benzinske flaše. Grom i pakao! 
Dimila su se neka borna kola i tenkovi. Ko zna šta se sve dešavalo?! Stiže 
Zvonko sa konjima i mi na brzinu natovarismo šećer, brašno i drugo i pođosmo 
zadnjim kućama Lauša. Naša baterija</span><span lang="EN-GB" style="mso-ansi-language:
HR"> </span><span lang="EN-GB">se</span><span lang="EN-GB" style="mso-ansi-language:
HR"> </span><span lang="EN-GB">povukla</span><span lang="EN-GB" style="mso-ansi-language:
HR"> </span><span lang="EN-GB">za</span><span lang="EN-GB" style="mso-ansi-language:
HR"> </span><span lang="EN-GB">s</span><span lang="HR" style="mso-ansi-language:
HR">. Č</span><span lang="EN-GB">itluk</span><span lang="EN-GB" style="mso-ansi-language:
HR"> </span><span lang="EN-GB">i</span><span lang="EN-GB" style="mso-ansi-language:
HR"> </span><span lang="EN-GB">mi</span><span lang="EN-GB" style="mso-ansi-language:
HR"> </span><span lang="EN-GB">za</span><span lang="EN-GB" style="mso-ansi-language:
HR"> </span><span lang="EN-GB">njom</span><span lang="HR" style="mso-ansi-language:
HR">. </span><span lang="EN-GB">No</span><span lang="HR" style="mso-ansi-language:
HR">ć </span><span lang="EN-GB">je</span><span lang="EN-GB" style="mso-ansi-language:
HR"> </span><span lang="EN-GB">padala</span><span lang="HR" style="mso-ansi-language:
HR">, </span><span lang="EN-GB">borba</span><span lang="EN-GB" style="mso-ansi-language:
HR"> </span><span lang="EN-GB">se</span><span lang="EN-GB" style="mso-ansi-language:
HR"> </span><span lang="EN-GB">i</span><span lang="EN-GB" style="mso-ansi-language:
HR"> </span><span lang="EN-GB">dalje</span><span lang="EN-GB" style="mso-ansi-language:
HR"> </span><span lang="EN-GB">vodila</span><span lang="HR" style="mso-ansi-language:
HR">. </span><span lang="EN-GB">Susre</span><span lang="HR" style="mso-ansi-language:
HR">ć</span><span lang="EN-GB">emo</span><span lang="EN-GB" style="mso-ansi-language:
HR"> </span><span lang="EN-GB">borce</span><span lang="HR" style="mso-ansi-language:
HR"> 13. </span><span lang="EN-GB">kraji</span><span lang="HR" style="mso-ansi-language:
HR">š</span><span lang="EN-GB">ke</span><span lang="EN-GB" style="mso-ansi-language:
HR"> </span><span lang="EN-GB">brigade</span><span lang="HR" style="mso-ansi-language:
HR">. </span><span lang="DE" style="mso-ansi-language:DE">Pričaju da su uništili 
troja borna kola. Za noćas je ponovo predviđen napad. Ostali smo da prenoćimo 
u s. Čitluk.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Dok 
smo se mi artiljerci odmarali u toplim sobama, u Banjoj Luci su se već treću 
noć vodile teške ulične borbe. Napadi 3. proleterske i 13. krajiške brigade 
nisu uspeli, jer su neprijateljskom garnizonu pristigle sveže snage, pojačanja 
koja su uspela da nam osujete da oslobodimo Banju Luku.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">I 
ako nismo oslobodili Banju Luku, neprijatelju je zadat ozbiljan udarac, naneti 
su mu ozbiljni gubici u ljudstvu i materijalu. Kao najvažnije, uspeli smo da 
privučemo veće snage neprijatelja sa drugih sektora i olakšamo situaciju našim 
jedinicama tamo.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Ovoj 
bici smo i mi artiljerci slavne 1. proleterske divizije dali svoj udeo — uspešno 
smo podržavali 3. krajišku brigadu.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Milivoje KATIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="EN-GB"> 
    Drago Kantar je u našu bateriju došao iz 3. krajiške. </span><span lang="DE" style="mso-ansi-language:DE">Bio 
    je borac 2. čete 3. bataljona. Sad je goreo od nestrpljenja da pomogne 
    svojim Krajišnicima.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_177.htm"><b>Prethodni dokument</b></a></TD>
<TD><a href="31_179.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

