<html>
<head>
<meta http-equiv="Content-Type" content="text/html; charset=utf-8">

<title>priprema</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>priprema</b><br>


<CENTER><TABLE border="1"><TR><TD><a href="30.htm"><b>Sadr&#382;aj</b></a></TD>
<TD><a href="30_30.htm"><b>Prethodni dokument</b></a></TD>
<TD><a href="30_32.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p align=center><b class=bigTitle>A gde ste Vi poginuli?</b></p>

<p><b>a) Raščišćavanje sa mnom</b></p> 

<table width="280" style="float:right"><tr><td><center>
<img src="http://www.os-kalinovac.skole.hr/upload/os-kalinovac/images/multistatic/36/Image/l_jezeva_kucica_velika_484.jpg" width="280"></td></tr></table>
<p>Često me doživljavaju kao čoveka-aktivistu. Borca za neku "ideju", vojnika pod nekom zastavom. 
<br>Razumem da tako ponekad može izgledati, ali to je pogrešno. Ja sam više medijum (u smislu nekoga kroz koga govore nesmireni duhovi). 
<br>Kad sam bio sasvim mlad, bio sam blagosloven obilatom dozom naivnosti, i do krajnjih granica sam uživao sam u istoj. To i jeste jedna od privilegija mladosti, da ima pravo na naivnost. 
<br>Uglavnom, ja sam bio tu, i sve je bilo u najboljem mogućem redu. Ljudi su bili u suštini dobri, i svuda oko mene bili su neki dragi nasmejani likovi. 
<br>- Ovaj uvod naravno ne sluti na dobro. Vuče na onu ćopićevsku paradigmu: čaroban topli divni svet detinjstva. Iz kojeg gvozdenom logikom vode gvozdene šine pod gvozdeni most depresije. - 
<br>Ali, kažem, konzumirao sam tu svoju dozu začaranosti, bezbrižnosti i naivnosti jer sam morao, i jer sam mogao. Oko mene su bili dragi nasmejani ljudi, moćni i vredni, koji su pripadali jednom čvrstom i suštinski dobrom svetu. 
<br>A svet - kao svet. Prosto se rasplinuo kao jutarnja izmaglica. I draga nasmejana lica nestajala su i bledela zajedno s njim. Ni danas nisam sasvim siguran, ko je pre nestao: ljudi ili svet. 
<br>Uglavnom, čarolija se raspršila. Većina je otišla zauvek. Ono malo što ih je ostalo, njih prosto nisi mogao poznati. Nisu to više draga lica koja zrače dobrotom i nude podršku, nego uplašeni i zbunjeni pogledi koji kao da žure da se sklone sa tog nepoznatog mesta. 
<br>Priznajem, i ja sam jedno vreme bio kivan na ljude: kako su mogli tek tako da nestanu, kad mi i dalje trebaju. Kad sam ja njihovo postojanje shvatio kao obećanje sigurnosti i večnosti. Zar nisu mogli sve to da izgrade bolje, sigurnije i čvršće za mene, da bih ja i dalje mogao da živim u čaroliji? 
<br>Brzo me prošlo. 
<br>Odrastao sam, i bio sam on my own. 
<br>I opet je vreme prošlo. Vreme samoće. napora, povremenih žustrih sukoba, izdaja... Ničega. 
<br>Otvrdne se na sve. Pa i na Ništa. 
<br>A onda je iznenada počelo to da mi se događa. Potpuno nenajavljeno, počele su, kao ptice iz visine, da me pogađaju duše nestalih ljudi. Davljenika potonulog sveta. Noću, u snu, danju, u autobusu, potpuno iznenada i nenajavljeno. 
<br>Među njima i moja duša. Duša koju sam sasvim neopazice izgubio uz put. Duša deteta, začaranog i naivnog. 
<br>Ali šta one hoće od mene? Nisu umele da mi kažu, ali odgonetnuo sam. Morao sam - toliko su navaljivale. 
<br>Htele su nešto potpuno logično. Da ih iščupam iz prokletstva, haosa, košmara i zaborava. I da ih ponovo vratim u jedan lep i vedar svet. Da mogu ponovo da čuju pesmu, i da se osećaju celim. 
<br>Tako sam postao roditelj vlastitom ocu. Valjda ima u tome neke logike.</p> 

<p>Ali, naravno, ono što hoću da kažem, ne tiče se mene. Tiče se njih. Ja ne umem ni dobro da pevam, ni dobro da pričam, ali duše će valjda umeti da govore kroz mene. O njima se radi, a ovo o sebi ispričao sam samo zato da bih se konačno otarasio sebe, da se više nikad ne spomenem.</p> 

<p><b>b) Dečak i Istorija</b></p> 

<table width="320" style="float:right"><tr><td><center>
<img src="/images/3369.jpg" width="320"></td></tr></table><p>Ja sam bio seoski mladić, iz mnogočlane porodice. Prave patriotske, sa guslama na zidu. Od malena sam naučen na težak rad, svojim rukama zavređujem svoj hleb, i to mi je davalo neku vrstu samopouzdanja. Zbog nečega, često se setim ovih stihova: 
<br><i>"a ja ti se ukloniti neću, 
<br>ako t' i jest rodila kraljica 
<br>na čardaku na meku dušeku, 
<br>u čistu te svilu zavijala, 
<br>a zlaćanom žicom povijala, 
<br>othranila medom i šećerom; 
<br>a mene je ljuta Arnautka 
<br>kod ovaca na ploči studenoj, 
<br>u crnu me struku zavijala, 
<br>a kupinom lozom povijala, 
<br>othranila skrobom ovsenijem; 
<br>i još me je često zaklinjala 
<br>da se nikom ne uklanjam s puta "</i> 
<br>Međutim, nisam baš dobar u seoskim poslovima. Moj stariji brat, on je i jači i spretniji. Tesla kao da mu je prirasla za ruku, kud okom vidi, tu sekirom pogodi, a na mobi je uvek bio kozbaša. 
<br>Imanje je i onako malo, a nas mnogo, i mora se ići. Zato sam ja često odlazio za poslom, služeći za nadnicu kod bogatijih seljaka, ili na seči drva u šumskom gazdinstvu. Tamo sam se sreo sa nekim momcima koji su mi objašnjavali o nepravdi u korenu ovog društva, i o tome kako ćemo se svi mi obespravljeni ujediniti i zajedničkim snagama izgraditi novi pravedan svet. Odmah sam se oduševio, prihvatio zakletvu, i primili su me u SKOJ. 
<br>Kad sam se vratio u svoje selo, sve sam preneo prijateljima, - naravno konspirativno - i osnovali smo skojevsku ćeliju. Moj brat, brat od strica, još četiri momka, i ja - sekretar. 
<table width="280" style="float:left"><tr><td><center>
<img src="/images/15406.jpg" width="280"></td></tr></table><br>Uto je izbio i rat, i došli fašisti. Sve kao što su oni iz SKOJ-a i rekli. Muka, nepravda, kuluk, nacionalno poniženje, i oholi fašisti kao otelotvorenje celokupne svetske nepravde. 
<br>Nas sedmorica seoskih dečaka odmah smo uzeli istoriju u svoje ruke. Povadili smo puške očeva iz prošlih ratova, i krenuli da skupljamo družinu. 
<br>Onda je došla ofanziva, i moralo se u jedinicu, i u povlačenje. Ja sam tu kao neki rukovodilac, a uz to sam i prvi put ranjen. 
<br>Ono dalje je poznato. Marševi, borbe, bose noge, mraz, slaba hrana, rđavi konaci. Nije se navršila godina, a od nas sedmorice, još sam jedino ja bio živ. Uz to sam i ja teže ranjen, pa sam dobio zaduženje u sanitetu. Radio sam na organizaciji transporta ranjenika avionima u Italiju. 
<br>Tu sam se nagledao krvi i užasa za deset života. Momci i devojke bez ruku i nogu, u krvavim zavojima, a svetle im oči, i pevaju. 
<br>Ovo sam propustio da napomenem: kao što nisam bio među prvima u seljačkom radu, nisam baš bio ni neki ratnik. Verovao sam ja, i znao da se mora, ali nešto mi nikako nije ležala puška na ruci. A i nije svejedno kad prašte minobacačke granate oko tebe. Ničega se nisam bojao kao minobacača. Tako da, kad sam došao u sanitet, iskreno da priznam, u prvi mah bilo mi je laknulo. Ali, gledajući sav taj bol i nesreću, nešto je puklo u meni. Istog dana kad je rat završen, pismeno sam zatražio demobilizaciju. Pešačio sam sedamdeset kilometara do komande na razduženje. 
<br>Odmah sam se oženio. Da isteram rat i sećanja iz sebe, otišao sam daleko od rodnog sela. Ali isto tako daleko od grada i centra zbivanja. Dali su mi čin rezervnog kapetana, i nudili da idem u diplomatsku školu, ali sam odbio. Živeo sam sasvim povučeno, tiho i mirno. Imam dva sina i dve kćeri. Okrenuo sam se porodici - samo što dalje od istorije. 
<table width="320" style="float:right"><tr><td><center>
<img src="/images/3370.jpg" width="320"></td></tr></table><br>Kad sam se razboleo, začudo me to nije uznemirilo. U stvari, pomisao na smrt nije mi bila strana. Nekako sam se osećao krivim što sam živ, što sam nadživeo svojih šest drugova iz detinjstva, što sam nadživeo brata i sve te momke i devojke bolje od mene. Na neki način, i ja sam umro zajedno sa njima. Kad sam osetio da mi je došla smrt, zapevao sam. 
<br>Nisam ja doduše nikad napustio svoju veru i ubeđenje. Samo nisam više mogao da maršujem kroz istoriju gazeći ljudsku krv i meso. Kad se pričalo o ratu, ja sam uglavnom ćutao. 
<br>Ideju su nastavili drugi. Kad je moj brat od strica krenuo s nama u jedinicu, strina je dolazila da kune mene i moju majku što sam joj upropastio dete. Stvarno, tuga jedna. Dečko je bio seosko spadalo, vešt da sastavi rimovane podrugljive pesmice o svim događajima. Takav je bio i u partizanima. Poginuo je kao dobar mitraljezac. 
<br>Da bi se obezbedio, stric je drugu dvojicu sinova dao u četnike. Kad je video da su oni propali, sakrivao ih je oko kuće od mobilizacije. 
<br>Kasnije su, sve pozivajući se na poginulog brata, ova dvojica izvadila partizanske spomenice. Njihova deca postala neki funkcionerčići, a danas su biznismeni. 
<br>Moja su deca, hvala dragome Bogu (kojeg nema), miroljubivi porodični ljudi liberalnih shvatanja. 

<p><b>c) Mala ljubavna priča:</b></p>

<table width="240" style="float:right"><tr><td><center>
<img src="/images/11303.jpg" width="240"></td></tr></table><p>Ja sam bila gradsko dete, devojčurak, gimnazijalka. O politici nisam znala ništa. Kad je došao rat, kolale su razne glasine. Pričalo se da partizani ubijaju sve redom.
<br>A onda su u novembru 1942. partizani zauzeli varoš. Mi smo se posakrivali po kućama, čekajući šta će dalje biti. A oni, sahranili svojih 30 poginulih, i odmah napravili veselje. Bili su razdragani kao bezbrižna dečurlija, i pevali do zore.
<br>Da ne dužim, posle dva meseca, kad su se partizani povlačili, pobeglo je i oko 200 nas varoške omladine sa njima. Upisali su me na sanitetski kurs, ali nisam dugo ostala. Bila je ofanziva, uskoro sam obolela od tifusa i preležala mesec dana u bunilu u bolnici pod zemljom, nesposobna da se pokrenem. Kad sam malo stala na noge, aktivirala sam se u sanitetu i politički. Uskoro sam primljena u SKOJ, pa u Partiju.
<br>Nekako u to vreme dospeo je u bolnicu kao ranjenik banjalučki omladinac R. Bio je onako lepuškast, crn, vitak, vedar. I shvatim ja posle par dana da on mene lepo gleda. A i on je meni bio drag, ali nisam ni razmišljala o njemu.
<table width="280" style="float:left"><tr><td><center><img src="/images/10162.jpg" width="280"></td></tr></table><br>Kad, ne lezi vraže, na sledećem partijskom sastanku, iznenada kao grom iz vedra neba bubne sekreter: sledeća tačka dnevnog reda, slučaj druga R. i drugarice O. Ma kakav slučaj, zinem ja, jedva da smo dvaput progovorili po dve-tri reči. A sekretar samo veze, drugovi i drugarice, vi znate da takve pojave neprijatelj koristi za svoju  
propagandu, vi znate da je to ozbiljno, opasno, nedozvoljeno, ne sme se tolerisati. Sve gore od goreg. Tek, nije ni završio, kad skoči R. i uzvikne: drugovi, mogu li ja nešto. Mi ćemo se, kaže, drugarica O. i ja, venčati, pa će drugarica O. biti moja drugarica. Ako Partija dozvoli. A ja crvena u licu, od stida i zbunjenosti, samo gledam u zemlju. Tu se sekretar ublaži, pa kaže, dobro, ako je tako, ako ste vi tako odlučili, onda neka bude tako. Vi ćete se venčati, samo ćete do kraja rata biti u različitim jedinicama, a posle, nek vam je sa srećom. 
<br>Kad je prošlo to čudo i završio se sastanak, krenem ja do R, i pitam ga: čekaj ti, a koga si ti pitao da me ženiš? A on kaže, ja sam osetio da ćeš ti mene volit. 
<br>I, od tada smo bili 50 godina u srećnom braku, dok on nije umro. Za tih 50 godina ni jednom se nismo posvađali. Posle rata, ja sam završila akademiju na sanitetskom smeru, i radila sam u Armiji. Penzionisana sam u činu majora. Imam stan u ulici Save Kovačevića i četvoro unučadi. 

<p><b>d) Cipele:</b></p>

<table width="280" style="float:right"><tr><td><center>
<img src="/images/5052.jpg" width="280"></td></tr></table><p>Kad sam bio mali, verovao sam da je obuća najveći problem u životu. Kožni opanci nisu loši kad je suvo, ali kad je rosa ili kiša, ili nedajbože sneg, onda su beskorisni. Upiju vlagu pa se raskaišaju, a kad se osuše, onda se stvrdnu i iskrive. A i ne smeš da ih obuješ - ubiće te otac od batina ako ih upropastiš.</p>

<p>Najveća je muka kad moraš u jesen za govedima. Ujutro slana ili mraz, a ti bos. Dok sam bio sasvim mali, znao sam vrebati dok se krava pobalega, pa ja onda  onako trupačke stanem u frišku balegu, i bude mi toplo za malo.</p>

<p>I u partizanima, ni borba, ni slaba hrana, ništa mi nije tako teško padalo kao loša obuća. Nemac može da prebaci jedinicu kamionima drumom za dan 50 kilometara, pa i više. A partizani, ako hoće da steknu prednost, i nametnu svoj način i svoju inicijativu, moraju peške i bespućem preći pet puta toliko koliko Nemci drumom. A nema te obuće koja to može izdržati, pa da je od gvožđa.</p>

<p>Sećam se jednom - isto bila jesen - išli smo uz neko kamenito brdo. Oštre škrape i između malo zaleđenog snega. Kad sam se posle okrenuo i pogledao naniže, a ono se sav put kojim smo prošli crveni od iskrvavljenih nogu.</p>

<p>Nisam vole da idemo u borbu na Italijane. Njih jeste lako zarobiti, ali nikad ne možeš naći cipele za sebe - sve neki mali brojevi. Ali bar se momčići-kuriri dobro obuju.</p>
<table width="320" style="float:left"><tr><td><center>
<img src="/images/5110.jpg" width="320"></td></tr></table>
<p>Od jeseni 1943. počeli su nas Englezi snabdevati. Mi smo na prvom mestu tražili cokule i čizme. Ali je i tu bilo svačega.</p>

<p><a href=" /00001/5.htm "><i>Drugog dana primili smo pošiljku čizama, koje su bile preko potrebne, pošto su mnogi partizanski vojnici bili prisiljeni da nose seljačke opanke ili su ostajali bosonogi posle dugih marševa preko neravnog zemljišta. Međutim, cela pošiljka sastojala se od čizama za levu nogu. U kontejnere su bili stavljeni i primerci novina britanske vojske izdatih u Kairu, koje su objavljivale seriju karikatura kicoški obučenih britanskih oficira, poznatu pod nazivom "Dva tipa"  (Two Types), sa njihovim prljavim pantalonama i ulubljenim kapama. S tužnim izrazom na licu pružio sam ove novine Titu, koji je odmah otpočeo da tipove s karikaturama upoređuje s nekim članovima svoga štaba, na njihovo veliko nezadovoljstvo, jer nisu mogli da prate naše šale na nemačkom.</i></a></p>

<p>Posle rata završio sam rusku književnost. Znam hiljade stihova napamet, i mogu recitovati Puškina do ujutro. Ali mi je kupovanje cipela do danas ostalo kao neka svečanost, poseban doživljaj.</p>

<p><b>e) Napomena:</b></p>

<table width="320" style="float:right"><tr><td><center>
<img src="/images/5054.jpg" width="320"></td></tr></table><p>Ovih priča imam u glavi stotine i stotine. S obzirom na tako veliki posao, pokušao sam da mu obezbedim neku infrastrukturu. Na primer, mnogi od tih nestalih ljudi imali su drugove koji su ih voleli, i koji su valjda na svoj način radili ovo što i ja: oslobađali duže i živote. Te knjige ratnih sećanja - a ima ih na hiljade - istina je da ih karakteriše izvesna autocenzura. Ljudi su se trudili na ne izlanu neki detalj koji bi možda bio pogrešno shvaćen, neku slabost ili grešku koja bi kvarila sliku. Ipak, znatna masa pulsirajućeg života provukla se kroz rešetke sećanja i prepričavanja, <a href="/"><b>pa sam neke od tih knjiga sećanja postavio na internet</b></a>. Ovi sadržaji potpadaju pod dve osnovne kategorije: </p>

<table width="320" style="float:left"><tr><td><center>
<img src="/images/14865.jpg" width="320"></td></tr></table><p>Prva, to su ispovesti, ljudi, izvlačenje jednog kontinenta života iz dubine zaborava na dnevno svetlo. Pored priča, tu su i tzv biografski podaci. Pokazalo se da i nasumično pregledanje suvoparnih podataka može da izazove varničenje - iznenadne blic-susrete sa zaboravljenim dušama. U svakom slučaju, oni su tu kao svedočanstvo. Kao što su njihove kosti razbacane po šumama i njivama svedočanstvo njihovog fizičkog postojanja, tako su i biografski podaci neka vrsta kostura. Ko želi, ili oseća potrebu, može za sebe da ih popuni konkretnim životom.
<br>Nisam ja sam - naprotiv. Javio mi se čovek čiji je deda poginuo kod Gračanice. "Deda" je imao 22 godine, a "unuk" ima 45. Nedelju dana pre nego što je poginuo, "dedi" se rodio sin, ali pismo nije stiglo na vreme. Pa sad unuk traži dedine kosti, valjda da mu kaže da je dobio sina, i da postoji.
<br>A toga ima prilično. Na primer, samo <a href="/00001/129.htm"><b>ovde</b></a> ima 22.148 imena sa biografskim podacima. <a href="/00001/97.htm"><b>Ovde</b></a> preko 14.000. U proseku, 3-5 hiljada po brigadi. U <a href="/"><b>mojoj kolekciji na internetu</b></a>, u raznim knjigama, za sada nešto preko 100.000.</p>

<p>Druga, to su objektivne analize događaja. Tzv big picture.
<br>Kao što se svi sećamo, kod nas je bila zavladala moda odricanja i poricanja svega prošloga. Tako je bačen dodatni sloj zaborava na te ljude. Ali ne samo na ljude - i na konkretan sklop događaja, njegov smisao i značaj. Postalo je moderno misliti kako je sve to bio neki hir, potpuno nepotreban, besmislen, bez ikakvog značaja i rezultata.</p>

<table width="320" style="float:right"><tr><td><center>
<img src="/images/15695.jpg" width="320"></td></tr></table><p>A nije tako. Tu su stvari sasvim jednostavne i nedvosmislene: bio je rat, i ako se za samo jedan u istoriji može opravdano reći da je bio sukob Dobra i Zla, onda je to bio taj. Mi smo bili na strani dobra, a Zlo je - nasuprot zluradim nipodaštavanjima - (kao što je i red :-) ) imalo pune ruke posla sa nama. Preganjali smo se sa dosta uspeha sa nemačkom Drugom oklopnom armijom, a u ključnoj fazi rata uspeli smo da potpuno apsorbujemo i na kraju potučemo, i Drugu oklopnu armiju, i Armijsku grupu E, ne dozvolivši im da ispolje dejstvo prema Panoniji, gde se odvijala odlučujuća saveznička ofanziva.</p>

<p>Sve te stotine hiljada života i sudbina, stotine hiljada duša, svaka jedinstvena i neponovljiva, bolna i nežna, svaka univerzum za sebe - sve su se one u jednom trenutku jedinstvene i neponovljive hemije slile u pobedničku bujicu.
<br>Tu hemiju koja ih je ujedinila, nazvaću <b>pesmom</b>. Pesma nas je održala, taj čuveni stih bio je otkrovenje duboke isine u magnovenju inspiracije. Ali naravno, kao što je i logično, uskoro se prevorio u karikaturu samog sebe, i najvećeg neprijatelja svoje istine.
<br>Uglavnom, recimo da je to bila pesma. Ona energija koja je nosila gladna tela u 50-kilometarskom maršu, ona obuća koja je sačuvala bose noge u snegu, onaj oslonac po kojem su gazili oni što su ostali bez nogu. Ko su ti ljudi što tako lepo pevaju, pitali su se saveznički oficiri koji su dolazili s njima u dodir?</p>

<p><a href="/00001/6.htm"><i>It was one o'clock in the morning before the singing ended and we drank our last round of rakjia and said goodnight. Petrinovic reported everything ready for the coal-heaving task in the morning. There was not a professional stevedore among the Partisans; some of them were sailors, some were business men; many were well educated and spoke several languages; but all of them would be there at six o'clock to take the coal off the cars.
<br>"What wonderful people," one of the British naval officers said as we walked away. "Who in the world are they?"
<br>"Tito's men from the National Army of Liberation in Jugoslavia—Partisans," Tim answered.
<br>"I know," the officer answered. "That's why they wear the star on their caps, isn't it? But who are they and what are they doing here? They sing like a great professional choir. Is it true that they are all Communists?"
<br>"About nine out of ten of the people on these ships are good Catholics," Tim answered. "What is a Communist?"</i></a>

<CENTER><TABLE border="1"><TR><TD><a href="30.htm"><b>Sadr&#382;aj</b></a></TD>
<TD><a href="30_30.htm"><b>Prethodni dokument</b></a></TD>
<TD><a href="30_32.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>
</TD></TR></TABLE>

</body>
</html>
