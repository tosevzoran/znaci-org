<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_127.htm"><b>Prethodni dokument</b></a></TD>
<TD><a href="31_129.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">BRA</span><span lang="HR" style="font-size:10.0pt;mso-bidi-font-size:11.0pt;mso-ansi-language:
HR">Ć</span><span lang="DE" style="font-size:10.0pt;mso-bidi-font-size:
11.0pt;mso-ansi-language:DE">A</span><span lang="DE" style="font-size:
10.0pt;mso-bidi-font-size:11.0pt;mso-ansi-language:HR"> </span><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">KUKOLJ</span><span lang="DE" style="font-size:10.0pt;mso-bidi-font-size:
11.0pt;mso-ansi-language:HR"> </span><span lang="DE" style="font-size:
10.0pt;mso-bidi-font-size:11.0pt;mso-ansi-language:DE">IZ</span><span lang="DE" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="DE" style="font-size:10.0pt;mso-bidi-font-size:
11.0pt;mso-ansi-language:DE">KRNJEU</span><span lang="HR" style="font-size:10.0pt;mso-bidi-font-size:11.0pt;mso-ansi-language:HR">Š</span><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">KE</span><span lang="DE" style="font-size:10.0pt;mso-bidi-font-size:
11.0pt;mso-ansi-language:HR"> </span><span lang="HR" style="font-size:
10.0pt;mso-bidi-font-size:12.0pt;mso-ansi-language:HR">Č</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE">ETE</span><span lang="HR" style="font-size:10.0pt;mso-bidi-font-size:
12.0pt;mso-ansi-language:HR"><o:p>
</o:p>
</span></b></p>
<p class="MsoNormal" style="margin-top:11.0pt;text-indent:20.0pt;line-height:
91%"><span lang="DE" style="mso-ansi-language:DE">Kao</span><span lang="HR" style="mso-ansi-language:HR"> 
ž</span><span lang="DE" style="mso-ansi-language:
DE">rtva</span><span lang="DE" style="mso-ansi-language:HR"> </span><span lang="DE" style="mso-ansi-language:DE">usta</span><span lang="HR" style="mso-ansi-language:
HR">š</span><span lang="DE" style="mso-ansi-language:DE">kih</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">zlo</span><span lang="HR" style="mso-ansi-language:HR">č</span><span lang="DE" style="mso-ansi-language:DE">ina</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">pod</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Risovom</span><span lang="DE" style="mso-ansi-language:HR"> </span><span lang="DE" style="mso-ansi-language:DE">gredom</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">na</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Grme</span><span lang="HR" style="mso-ansi-language:
HR">č</span><span lang="DE" style="mso-ansi-language:DE">u</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">koji</span><span lang="DE" style="mso-ansi-language:HR"> </span><span lang="DE" style="mso-ansi-language:DE">su</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">zapo</span><span lang="HR" style="mso-ansi-language:HR">č</span><span lang="DE" style="mso-ansi-language:
DE">eli</span><span lang="DE" style="mso-ansi-language:HR"> </span><span lang="DE" style="mso-ansi-language:DE">juna</span><span lang="HR" style="mso-ansi-language:
HR"> 1941. </span><span lang="DE" style="mso-ansi-language:DE">godine</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">me</span><span lang="HR" style="mso-ansi-language:HR">đ</span><span lang="DE" style="mso-ansi-language:DE">u</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">prvim</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="DE" style="mso-ansi-language:HR"> </span><span lang="DE" style="mso-ansi-language:DE">pao</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">Milan</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Kukolj</span><span lang="HR" style="mso-ansi-language:HR">, </span><span lang="DE" style="mso-ansi-language:DE">dugogodi</span><span lang="HR" style="mso-ansi-language:HR">š</span><span lang="DE" style="mso-ansi-language:
DE">nji</span><span lang="DE" style="mso-ansi-language:HR"> </span><span lang="DE" style="mso-ansi-language:DE">krnjeu</span><span lang="HR" style="mso-ansi-language:
HR">š</span><span lang="DE" style="mso-ansi-language:DE">ki</span><span lang="HR" style="mso-ansi-language:HR"> 
š</span><span lang="DE" style="mso-ansi-language:
DE">umar</span><span lang="HR" style="mso-ansi-language:HR">, </span><span lang="DE" style="mso-ansi-language:DE">otac</span><span lang="HR" style="mso-ansi-language:
HR"> š</span><span lang="DE" style="mso-ansi-language:DE">estoro</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">nejake</span><span lang="DE" style="mso-ansi-language:HR"> </span><span lang="DE" style="mso-ansi-language:DE">dece</span><span lang="HR" style="mso-ansi-language:
HR">.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Na</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">zborovima</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">po</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Bosanskoj</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">krajini</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">usta</span><span lang="HR" style="mso-ansi-language:HR">š</span><span lang="DE" style="mso-ansi-language:DE">ki</span><span lang="HR" style="mso-ansi-language:
HR"> š</span><span lang="DE" style="mso-ansi-language:DE">efovi</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">pozivaju</span><span lang="DE" style="mso-ansi-language:HR"> </span><span lang="DE" style="mso-ansi-language:DE">na</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">istrebljenje</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">nedu</span><span lang="HR" style="mso-ansi-language:HR">ž</span><span lang="DE" style="mso-ansi-language:DE">nog</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">gradskog</span><span lang="HR" style="mso-ansi-language:HR"> 
ž</span><span lang="DE" style="mso-ansi-language:
DE">ivlja</span><span lang="HR" style="mso-ansi-language:HR">. </span><span lang="DE" style="mso-ansi-language:DE">Zatvori</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">prepuni</span><span lang="HR" style="mso-ansi-language:HR">. Š</span><span lang="DE" style="mso-ansi-language:DE">kole</span><span lang="HR" style="mso-ansi-language:
HR">, </span><span lang="DE" style="mso-ansi-language:DE">crkve</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">domovi</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">nadome</span><span lang="HR" style="mso-ansi-language:HR">š</span><span lang="DE" style="mso-ansi-language:
DE">taju</span><span lang="DE" style="mso-ansi-language:HR"> </span><span lang="DE" style="mso-ansi-language:DE">nedovoljan</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">zatvorski</span><span lang="DE" style="mso-ansi-language:HR"> </span><span lang="DE" style="mso-ansi-language:DE">prostor</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Među uhapšenima je i Milan. Snažna, krupna ljudina pedesetih godina, uvek 
spreman da se suprotstavi bilo čijoj sili i ma ko je sprovodio. Po Bihaću se 
prepričavalo, u ustaškim krugovima, kako ga treba što pre skratiti za glavu, 
jer, zlu ne trebalo, može biti opasan.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Jednog 
junskog popodneva 1941. godine kamioni su se zaustavili pod Risovom gredom. 
Isprebijani ljudi upleteni u konopce i žicu, stavljani su kao cepanice na prašnjavu 
cestu. Utabanim puteljkom gomila je krenula ka pećini, za koju se do tih dana 
gotovo i nije znalo. Tupi udarci kundaka i puščanih cevi lomili su rebra ustaškim 
žrtvama. Gomila se primicala bezdanu oko koga su ričući njuškala risovačka 
goveda. Izbezumljeni ljudi nemo su gledali ovaj nesvakidašnji prizor. Stoku 
koja je pomamno rikala na omirisanu ljudsku krv — i &quot;stoku&quot; koja je 
nasumice kundačila ne birajući deo tela žrtve.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Masakr 
je započeo tu, na korak dva od otvora pećine. Njemu je prethodilo ispražnjivanje 
džepova, skidanje upotrebljivih delova odeće, vađenje zlatnih zuba. A potom 
je nastupilo mučenje po metodima kakve svet ne pamti ni za vreme turskog zuluma 
po Bosni. Kamama su sečeni udovi, jedan po jedan. I oči su, sa merakom, kamama 
vađene. Najpre jedno, pa predah dok se ispuši cigar duvana, zatim drugo. Urlik 
unakaženih ljudi mešao se sa rikom podivljalih goveda, ali sve je to bilo 
uzalud, jer do kraja života u pitanju su bile samo sekunde, minuti, ovisno od 
vrste mučenja i količine krvi koja je ostala u organizmu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Milan Kukolj je izdržao sečenje nosa, trpeo je i vađenje jednog oka. </span><span lang="EN-GB">A 
onda? Šta je bilo, pouzdano se ne zna. Pričalo se da mu se u jednom momentu 
ustaški dželat našao u naručju i bez daha zajedno s njim živ otišao na dno 
provalije.</span></p>
<p class="MsoNormal" style="line-height:91%"><span lang="EN-GB">Na ulicama bihaćke 
čaršije našla su se nezbrinuta Milanova deca. Znali su za očevu smrt i za 
priču koja je kružila po bihaćkoj čaršiji. Iako maloletna, deca su bila 
svesna svog položaja. Znala su da treba živeti, pa i oca svetiti ako im se 
ikada ukaže prilika za to. Jer ljubav prema ocu bila je ovom tragedijom toliko 
potencirana da ih je podstakla na traženje mogućnosti za osvetom. Majku su 
davno, još kao mališani, prežalili. U sećanju im je ostao njen lik mučenika, 
ispijen dugogodišnjim bolovanjem od sušice, pa se sva ljubav prema njoj 
prenela na oca. Teško je bilo shvatiti situaciju u kojoj su se našli mališani 
u ovim kobnim danima, leta 1941. godine.</span></p>
<p class="MsoNormal" style="line-height:91%"><span lang="EN-GB">Ustanak ih je 
zatekao u Risovcu, u kome su prvi put ugledali svet, u kome su odrasli i proveli 
deo detinjstva sve do gimnazijskih klupa.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Krnjeuška četa zamenila im je dom i porodicu. U njoj su ponovo našli 
sebe, ali u potpuno izmenjenoj ulozi i pod sasvim drugim uslovima života. Rov i 
puška zamenili su gimnazijsku klupu i pero. Teško je shvatiti šta je značio 
ovaj preokret za psihu dečačića u čijim se džepovima još dugo mogla pronaći 
po koja zaostala dečja igračka, sa kojom su se do juče razveseljavali na bihaćkim 
sokacima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Za Mišu, najstarijeg Milanovog sina, nisu ništa znali. Otišao je u Srbiju 
kada je završio malu maturu. Verovali su da će kao napredan omladinac umeti 
pravilno da se opredeli jer to su uradili i oni, mnogo mlađi od njega. Tek 
kasnije, u toku rata, čulo se da je Mišo politički komesar u jednoj od 
srbijanskih jedinica.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Marko, drugi po redu Milanov sin, je po prirodi bio blage naravi, veoma 
skroman i tih. Momčilo je pa suprotan njemu; temperamentan i nestašan. Aco, 
najmlađi Milanov sin, kao da je pokupio sve najbolje osobine svoje braće. A 
sve njih krasila je jedna od najplemenitijih osobina u ratu: bili su hrabri i 
odvažni borci i uzorni mladi komunisti. Nikada se nisu razdvajali. A na svakom 
zastanku, predahu u borbi i na maršu nalazili su vremena da kažu po koju reč 
jedan drugome, da se posavetuju, kritikuju ili našale na račun nekog od njih.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Zavoleli smo ih 
još od samog početka. Ceo kolektiv naše čete, naš bataljon, svi smo ih 
voleli. Bili su suviše mladi i neiskusni, pa smo ih sažaljevali, čuvali i 
brinuli o njima koliko god se moglo u uslovima u kojima smo živeli. U našoj 
Krnjeuškoj četi sva trojica su rasla i sazrevala. Aco je bio najmlađi borac u 
četi. Nosio je italijansku pušku. </span><span lang="DE" style="mso-ansi-language:DE">I 
kada bi je obesio o rame kundak bi mu udarao o kamenje. Borci su ga zbog toga 
zadirkivali, a on bi se katkad i naljutio, ali sve bi to bilo kratkotrajno.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada su se 1942. godine kao borci i oslobodioci pojavili na bihaćkim 
ulicama, većeg oduševljenja i radosti za vreme celog njihovog života nije 
bilo. </span><span lang="EN-GB">Rasli su od ponosa što su partizani, vojnici u 
uniformi. Našli su vremena da obiđu kraj u kome su živeli, ulice i sokake u 
kojima su se do juče nezapaženi dečaci igrali, drugove sa kojima su u đačkim 
klupama sedeli. Bili su presretni na te susrete, odvažni i ponosni na put koji 
su kao mališani odabrali. Jer, biti partizan u ono vreme, biti borac revolucije 
to ni malo nije bilo lako. Trebalo je imati mnogo odlučnosti, volje i 
sposobnosti, a posebno biti spreman na velike napore i samoodricanja. Mnogo su 
im njihovi vršnjaci zavideli na svemu tome, a braća Kukolj rasla su od ponosa.</span></p>
<p class="MsoNormal" style="line-height:91%"><span lang="EN-GB">Ko zna koliko su 
se puta istakli kao borci u bitkama, kao mladi komunisti na raznim političkim 
zadacima, kao primerni drugovi u danima kada smo preživljavali teške krize i 
neuspehe, kada smo pobeđivali i radovali se. Marka, najstarijeg brata Kukolja, 
to je brzo uzdiglo do funkcije sekretara skojevskog aktiva, Momčila jednog među 
najhrabrijim borcima, a Acu mezimče i ljubimca čete.</span></p>
<p class="MsoNormal" style="line-height:91%"><span lang="EN-GB">I u operacijama 
kroz bitke na Neretvi i Sutjesci, njihova borbenost, izdržljivost i svežina, 
ostavljali su na sve nas neizbrisive utiske. Bili su to svetli likovi koji zaslužuju 
dužnu pažnju i veliko poštovanje. I kada danas razmišljamo o borbenom putu 
Krnjeuške čete, čijih je samo sedam komandira palo smrću junaka u toku 
NOR-a, sasvim nehotice pred očima nam se ređaju likovi braće Kukolj, 
omladinaca i komunista.</span></p>
<p class="MsoNormal" style="text-indent:18.0pt;line-height:91%"><span lang="EN-GB">U 
dubokom je sećanju događaj koji se odigrao u rano jutro 17. juna 1943. godine. 
Naš 3. bataljon zaustavio se iznad železničke pruge Sarajevo — Višegrad, 
negde u blizini Prače. To je bio treći dan nakon probijanja poslednjeg 
neprijateljskog obruča na Sutjesci. Zastali smo ne da se odmorimo, a bili smo 
premoreni, već zbog toga što nam je oklopni voz presekao put. </span><span lang="DE" style="mso-ansi-language:DE">Neprijatelj 
nas je osmotrio. Iz oklopnih vagona kosili su mitraljezi. Nesreća je htela da 
je rafal sasekao baš njih dvojicu, braću Marka i Acu Kukolj. </span><span lang="EN-GB">Pa 
zar je to moguće? — zapitala se cela četa. Markova i Aleksandrova smrt 
nanela je težak udarac našoj četi, a pogotovu Momčilu, srednjem bratu. 
Sleteli smo se oko njega. Morali smo ga brižljivo čuvati, jer, isuviše smo ga 
dobro poznavali da bi ga i za momenat izgubili iz vida.</span></p>
<p class="MsoNormal" style="margin-top:1.0pt;line-height:91%"><span lang="EN-GB">Momčilo 
je smrt braće stoički podneo, upravo onako kako je njemu i mnogim junacima i 
dolikovalo. — Pustite me, drugovi, — govorio je Momčilo u momentu dok je 
oklopnjak stajao u useku železničke pruge. — Pustite me, bogamu, pa ja znam 
šta radim!</span></p>
<p class="MsoNormal" style="line-height:91%"><span lang="EN-GB">Prošlo je dugo 
vremena od tog tragičnog 17. juna 1943. godine, a Momčilo se nije mogao 
pomiriti s tim da Marka i Acu neće više nikad susresti na odmoru, zastanku, na 
prenoćištu; da s njima neće moći izmeniti utiske iz borbe, sa priredbe ili 
iz zasede. Tugovao je, dugo je tugovao, ali je umeo to sakriti od drugova.</span></p>
<p class="MsoNormal" style="line-height:91%"><span lang="EN-GB">Kad smo ga hteli 
rasporediti na neku dužnost van streljačkog stroja, Momčilo je oštro 
reagovao, a mi smo morali popustiti. Na Bugojnu, Zenici, Banjaluci i u drugim 
značajnim bitkama, Momčilo nas je ne samo zabrinjavao već i zadivljavao 
svojim podvizima i smelošću. Dobijao se utisak kao da želi nadoknaditi 
nedostatak Marka i Ace.</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="EN-GB">Kada 
smo početkom 1944. godine birali najbolje za slanje u pilotske škole u SSSR, 
Momčilo je bio na čelu liste. To je bila i njegova neizmerna želja.</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Pa šta mislite, drugovi? Kada se jednog dana stuštim odozgo, kroz oblake, kao 
strela na oklopnjak! Biće fantastično. Leteće on u vazduh kao da je od 
hartije! To je za mene! Verujte da ću deset puta više uraditi nego danas.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">I 
zaista, Momčilovom temperamentu, njegovoj odlučnosti, hrabrosti i bistrini, 
njegovoj snalažljivosti u složenim situacijama, poziv pilota potpuno je ležao. 
On je imao posebnu sklonost, talenat za tehniku. Mi nismo pogrešili što je baš 
on iz naše čete bio među prvima za koga smo jednoglasno rekli: da!<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Kao 
komandir lovačke eskadrile, posle završenog rata, na jednoj vežbi, na peščari 
kod Bele Crkve, vodio je vazdušni boj sa &quot;neprijateljem&quot;. Sve nas 
posmatrače je oduševio, a najviše mene Ljubišu Ćurguza komesara njegove 
lovačke divizije i nekadašnjeg sekretara partijske organizacije u kojoj je i 
Momčilo rat proveo. </span><span lang="EN-GB">Poznavao sam ga u dušu. Divio 
sam se njegovom starešinskom i letačkom talentu — svi smo se time ponosili.</span></p>
<p class="MsoNormal"><span lang="EN-GB">Ali, Momčilo je ostao onakav kakvog smo 
ga svi poznavali: temperamentan, neustrašiv, nestašan i samouveren. Takav je 
bio kao dete za vreme igre, kao borac u bici, kao pilot u vazduhu. Od aviona, 
savremenog lovca, u ono vreme tražio je više nego što je ovaj mogao dati. 
Poigravao se s njim kao sa običnom igračkom. </span><span lang="DE" style="mso-ansi-language:DE">A 
tehnika je tehnika. Ona ima svoje<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">ćudi. Upravo te njene ćudi Momčilo je smelo otkrivao. Desilo se da je na 
jednoj vežbi kod Skoplja, koju su mnogi od nas posmatrali, kao strela sa svojim 
lovcem JAK-3 otišao duboko, duboko pod zemlju. Ispred posmatrača na ledini 
ostala je samo jedna crna mrlja krvlju i uljem pokvašena. Ostalo je krilo 
aviona u zemlji pobijeno, kao spomenik junaku, poslednjem od trojice braće 
Kukolj iz Krnjeuške čete.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Ljubiša ĆURGUS i Milenko STUPAR</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_127.htm"><b>Prethodni dokument</b></a></TD>
<TD><a href="31_129.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

