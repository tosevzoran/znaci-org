<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_193.htm"><b>Prethodni dokument</b></a></TD>
<TD><a href="31_195.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">BLOKIRANI 
SMO U SELU LJUBUNČIĆU</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="DE" style="mso-ansi-language:DE">U 
rano praskozorje 14. aprila 1944. godine odmarao se štab bataljona, razmešten 
u ovećoj seoskoj kući u s. Ljubunčiću (kod Livna). Domaćin nam je seoski 
pop koji je pre nekoliko dana pobegao neprijatelju u Livno. Stalno mislimo na 
sinoćnu igranku koja je trajala do kasno u noć. Zamoreni smo i prosto ne možemo 
da ustanemo da nastavimo sa svakodnevnim poslovima u štabu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">O sinoćnoj igranci razmišljamo zbog načina na koji je oglašen 
&quot;fajront&quot;, što me i sada uzbuđuje. Kada smo se najbolje razigrali, 
jednom od drugova odšrafila se bomba sa opasača i za nesreću pala na pod. U 
prepunoj sali nastao je nezapamćen metež. Prozori i vrata su u jednom momentu 
bili tako zaglavljeni da se to opisati ne može. I kada bi neko hteo da odstrani 
bombu iz sale ne bi mogao jer je ne bi imao kuda izbaciti. Videći da nemaju 
kud, neki drugovi polegali su na pod. U tom momentu u sali je odjeknula snažna 
eksplozija. Priskočili smo u pomoć ranjenima, i na našu sreću niko nije 
poginuo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Tako se završila priredba sa igrankom, čiji su utisci preokupirali naše 
misli, zamorile nas toliko da kada je na pomolu bio dan, ljudi su još uvek 
spavali, osim pojedinaca utonuli u razmišljanje o noćašnjem događaju.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Najednom, 
u štab ulete kurir, i koliko ga snaga nosila, još sa praga uzviknu:<o:p>
</o:p>
</span></p>
<p class="MsoNormal" style="margin-top:1.0pt"><span lang="DE" style="mso-ansi-language:
DE">— Tenkovi komandante! Evo ih, tu ispred nas!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kakvo iznenadenje. Posle noćašnje eksplozije bombe glas kurira odzvanjao 
je u našim ušima još uzbudljivije. Međutim, komandantovo reagovanje me je 
zapanjilo.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal"><span lang="HR" style="mso-ansi-language:HR">— </span><span lang="DE" style="mso-ansi-language:DE">Nije</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">valjda</span><span lang="HR" style="mso-ansi-language:HR">?! 
— </span><span lang="DE" style="mso-ansi-language:DE">bila</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">mu</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="DE" style="mso-ansi-language:HR"> </span><span lang="DE" style="mso-ansi-language:DE">prva</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">re</span><span lang="HR" style="mso-ansi-language:HR">č 
</span><span lang="DE" style="mso-ansi-language:
DE">na</span><span lang="DE" style="mso-ansi-language:HR"> </span><span lang="DE" style="mso-ansi-language:DE">kurirov</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">jasan</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">potpuno</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">precizan</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">izve</span><span lang="HR" style="mso-ansi-language:HR">š</span><span lang="DE" style="mso-ansi-language:DE">taj</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">o</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">opasnosti</span><span lang="DE" style="mso-ansi-language:HR"> </span><span lang="DE" style="mso-ansi-language:DE">koja</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">nam</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">ovako</span><span lang="DE" style="mso-ansi-language:HR"> </span><span lang="DE" style="mso-ansi-language:DE">nespremnim</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">raskomo</span><span lang="HR" style="mso-ansi-language:HR">ć</span><span lang="DE" style="mso-ansi-language:DE">enim</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">preti</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">tu</span><span lang="DE" style="mso-ansi-language:HR"> </span><span lang="DE" style="mso-ansi-language:DE">pred</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">pragom</span><span lang="HR" style="mso-ansi-language:HR">. 
— </span><span lang="DE" style="mso-ansi-language:
DE">Pa</span><span lang="DE" style="mso-ansi-language:HR"> </span><span lang="DE" style="mso-ansi-language:DE">tamo</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">na</span><span lang="HR" style="mso-ansi-language:HR">š</span><span lang="DE" style="mso-ansi-language:DE">a</span><span lang="HR" style="mso-ansi-language:
HR"> 3. č</span><span lang="DE" style="mso-ansi-language:DE">eta</span><span lang="HR" style="mso-ansi-language:HR"> 
— </span><span lang="DE" style="mso-ansi-language:
DE">nastavio</span><span lang="DE" style="mso-ansi-language:HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">komandant</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">takvim</span><span lang="DE" style="mso-ansi-language:HR"> </span><span lang="DE" style="mso-ansi-language:DE">pribranim</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">glasom</span><span lang="DE" style="mso-ansi-language:HR"> </span><span lang="DE" style="mso-ansi-language:DE">kao</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">da</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">se</span><span lang="DE" style="mso-ansi-language:HR"> </span><span lang="DE" style="mso-ansi-language:DE">ni</span><span lang="HR" style="mso-ansi-language:
HR">š</span><span lang="DE" style="mso-ansi-language:DE">ta</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">opasno</span><span lang="DE" style="mso-ansi-language:HR"> </span><span lang="DE" style="mso-ansi-language:DE">za</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">nas</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">na</span><span lang="HR" style="mso-ansi-language:
HR">š </span><span lang="DE" style="mso-ansi-language:DE">bataljon</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">ne</span><span lang="DE" style="mso-ansi-language:HR"> </span><span lang="DE" style="mso-ansi-language:DE">de</span><span lang="HR" style="mso-ansi-language:
HR">š</span><span lang="DE" style="mso-ansi-language:DE">ava</span><span lang="HR" style="mso-ansi-language:HR">.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kurir, ne čekajući 
da komandant bilo šta kaže, doviknu:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Treća je 
odstupila, i mrtvih imaju. Komesar Bodiroža Nikola je poginuo. Medu prvima sam 
izleteo pred kuću.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ali kurir je 
bio u pravu. Tri čelične grdosije zaustavile su se tu na sred druma, u 
neposrednoj blizini i poput aveti očekivali da se ustreme na nove žrtve. Sa 
njih su skakali neprijateljski vojnici u zelenim uniformama sa puškama na 
gotovs. A da zlo bude veće svi se usmeravaju ka uzvišenju pored sela, gde je i 
jedini povoljan pravac za naše izvlačenje iz sela.<o:p>
</o:p>
</span></p>
<p class="MsoNormal"><span lang="EN-GB">Zbunilo me je što niko na nikog ne 
puca; vide Nemci naše, a i naši njih. Nešto neverovatno, nešto što doživljavam 
prvi put za ove tri i po godine. Dva krvno zaraćena neprijatelja, gledaju se a 
ne puca jedan na drugog! To je prosto neshvatljivo!</span></p>
<p class="MsoNormal"><span lang="DE" style="mso-ansi-language:DE">Vraćam se 
nazad u kuću. Ne znam šta ću da kažem komandantu. Međutim, gle novog iznenađenja 
za mene! </span><span lang="EN-GB">Vrata širom otvorena, a soba zjapi prazna. 
Kuda iščezoše moji drugovi tako najednom?! A zatim se predamnom stvoriše 
Renca i Luiđi (bivši italijanski oficiri, sada na dužnosti pri našem štabu 
bataljona). Zaokuplja me samo jedna misao: kako spasiti štapsku arhivu i 
partijska dokumenta? Ni u najtežim trenucima koje smo preživljavali u svim 
ofanzivama i u periodima između njih nisam na to zaboravljao. Na Sutjesci, kada 
smo pojeli i komandantovog konja, moj saputnik &quot;doratić&quot; bio je pošteđen 
samo zbog ovog tovara.</span></p>
<p class="MsoNormal" style="margin-top:2.0pt;text-indent:14.0pt;line-height:91%"><span lang="EN-GB">I 
ovoga puta bio sam svestan da me samo velika brzina, spretnost i snalažljivost 
mogu spasiti zajedno sa arhivom. A nije lako, pa i sa najvećom brzinom 
natovariti dva konja i zajedno s njima u rano jutro izvući se iz klopke u kojoj 
sam se našao, tako reći, bespomoćan. Radeći mokar od znoja, razmišljao sam 
o tome kuda se izvući. Tenkovi su zatvorili jedan a pešadija iz tenkovske 
pratnje drugi izlaz iz sela. Preostalo mi je da pokušam pronaći neki prolaz 
kojim su drugovi iz štaba otišli.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Za</span><span lang="EN-GB" style="mso-ansi-language:HR"> 
</span><span lang="EN-GB">koji</span><span lang="EN-GB" style="mso-ansi-language:HR"> 
</span><span lang="EN-GB">minut</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">ve</span><span lang="HR" style="mso-ansi-language:HR">ć 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="HR" style="mso-ansi-language:HR">š</span><span lang="EN-GB">ao</span><span lang="EN-GB" style="mso-ansi-language:HR"> 
</span><span lang="EN-GB">me</span><span lang="HR" style="mso-ansi-language:HR">đ</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">konjima</span><span lang="EN-GB" style="mso-ansi-language:HR"> 
</span><span lang="EN-GB">sa</span><span lang="EN-GB" style="mso-ansi-language:HR"> 
</span><span lang="EN-GB">ularima</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">rukama</span><span lang="HR" style="mso-ansi-language:HR">. 
</span><span lang="EN-GB">Krenuo</span><span lang="EN-GB" style="mso-ansi-language:HR"> 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">zajedno</span><span lang="EN-GB" style="mso-ansi-language:HR"> 
</span><span lang="EN-GB">sa</span><span lang="EN-GB" style="mso-ansi-language:HR"> 
</span><span lang="EN-GB">drugovima</span><span lang="EN-GB" style="mso-ansi-language:HR"> 
</span><span lang="EN-GB">Talijanima</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">neizvesnost</span><span lang="HR" style="mso-ansi-language:HR">. 
</span><span lang="EN-GB">Prolazim</span><span lang="EN-GB" style="mso-ansi-language:HR"> 
</span><span lang="EN-GB">pored</span><span lang="EN-GB" style="mso-ansi-language:HR"> 
</span><span lang="EN-GB">ku</span><span lang="HR" style="mso-ansi-language:HR">ć</span><span lang="EN-GB">a</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">kojima</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">zano</span><span lang="HR" style="mso-ansi-language:HR">ć</span><span lang="EN-GB">io</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="HR" style="mso-ansi-language:HR">š 
</span><span lang="EN-GB">radni</span><span lang="EN-GB" style="mso-ansi-language:HR"> 
</span><span lang="EN-GB">vod</span><span lang="HR" style="mso-ansi-language:HR">. 
</span><span lang="EN-GB">Iznenadilo</span><span lang="EN-GB" style="mso-ansi-language:HR"> 
</span><span lang="EN-GB">me</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">kad</span><span lang="EN-GB" style="mso-ansi-language:HR"> 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">video</span><span lang="EN-GB" style="mso-ansi-language:HR"> 
</span><span lang="EN-GB">Stevana</span><span lang="HR" style="mso-ansi-language:HR"> 
Š</span><span lang="EN-GB">obota</span><span lang="EN-GB" style="mso-ansi-language:HR"> 
</span><span lang="EN-GB">kako</span><span lang="EN-GB" style="mso-ansi-language:HR"> 
</span><span lang="EN-GB">bezbri</span><span lang="HR" style="mso-ansi-language:HR">ž</span><span lang="EN-GB">no</span><span lang="EN-GB" style="mso-ansi-language:HR"> 
</span><span lang="EN-GB">stoji</span><span lang="HR" style="mso-ansi-language:HR">, 
</span><span lang="EN-GB">a</span><span lang="EN-GB" style="mso-ansi-language:HR"> 
</span><span lang="EN-GB">pogotovo</span><span lang="EN-GB" style="mso-ansi-language:HR"> 
</span><span lang="EN-GB">kad</span><span lang="EN-GB" style="mso-ansi-language:HR"> 
</span><span lang="EN-GB">videh</span><span lang="EN-GB" style="mso-ansi-language:HR"> 
</span><span lang="EN-GB">neke</span><span lang="EN-GB" style="mso-ansi-language:HR"> 
</span><span lang="EN-GB">drugove</span><span lang="EN-GB" style="mso-ansi-language:HR"> 
</span><span lang="EN-GB">gde</span><span lang="EN-GB" style="mso-ansi-language:HR"> 
</span><span lang="EN-GB">doru</span><span lang="HR" style="mso-ansi-language:HR">č</span><span lang="EN-GB">kuju</span><span lang="EN-GB" style="mso-ansi-language:HR"> 
</span><span lang="EN-GB">kao</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">ni</span><span lang="HR" style="mso-ansi-language:HR">š</span><span lang="EN-GB">ta</span><span lang="EN-GB" style="mso-ansi-language:HR"> 
</span><span lang="EN-GB">stra</span><span lang="HR" style="mso-ansi-language:HR">š</span><span lang="EN-GB">no</span><span lang="EN-GB" style="mso-ansi-language:HR"> 
</span><span lang="EN-GB">ne</span><span lang="EN-GB" style="mso-ansi-language:HR"> 
</span><span lang="EN-GB">de</span><span lang="HR" style="mso-ansi-language:HR">š</span><span lang="EN-GB">ava</span><span lang="HR" style="mso-ansi-language:HR">. 
</span><span lang="EN-GB">Na</span><span lang="EN-GB" style="mso-ansi-language:HR"> 
</span><span lang="EN-GB">brzinu</span><span lang="HR" style="mso-ansi-language:HR">, 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">prolazu</span><span lang="HR" style="mso-ansi-language:HR">, 
</span><span lang="EN-GB">doviknuo</span><span lang="EN-GB" style="mso-ansi-language:HR"> 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">im</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">tovare</span><span lang="EN-GB" style="mso-ansi-language:HR"> 
</span><span lang="EN-GB">komoru</span><span lang="HR" style="mso-ansi-language:HR">, 
</span><span lang="EN-GB">jer</span><span lang="EN-GB" style="mso-ansi-language:HR"> 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">znao</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">optere</span><span lang="HR" style="mso-ansi-language:HR">ć</span><span lang="EN-GB">eni</span><span lang="EN-GB" style="mso-ansi-language:HR"> 
</span><span lang="EN-GB">velikim</span><span lang="EN-GB" style="mso-ansi-language:HR"> 
</span><span lang="EN-GB">rezervama</span><span lang="HR" style="mso-ansi-language:HR">.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="EN-GB">Dok</span><span lang="EN-GB" style="mso-ansi-language:HR"> 
</span><span lang="EN-GB">smo</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">uz</span><span lang="EN-GB" style="mso-ansi-language:HR"> 
</span><span lang="EN-GB">fijuke</span><span lang="EN-GB" style="mso-ansi-language:HR"> 
</span><span lang="EN-GB">kur</span><span lang="HR" style="mso-ansi-language:HR">š</span><span lang="EN-GB">uma</span><span lang="EN-GB" style="mso-ansi-language:HR"> 
</span><span lang="EN-GB">penjali</span><span lang="EN-GB" style="mso-ansi-language:HR"> 
</span><span lang="EN-GB">uz</span><span lang="EN-GB" style="mso-ansi-language:HR"> 
</span><span lang="EN-GB">brdo</span><span lang="HR" style="mso-ansi-language:HR">, 
</span><span lang="EN-GB">tamo</span><span lang="EN-GB" style="mso-ansi-language:HR"> 
</span><span lang="EN-GB">daleko</span><span lang="EN-GB" style="mso-ansi-language:HR"> 
</span><span lang="EN-GB">iza</span><span lang="EN-GB" style="mso-ansi-language:HR"> 
</span><span lang="EN-GB">nas</span><span lang="EN-GB" style="mso-ansi-language:HR"> 
</span><span lang="EN-GB">ostao</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">Stevan</span><span lang="EN-GB" style="mso-ansi-language:HR"> 
</span><span lang="EN-GB">sa</span><span lang="EN-GB" style="mso-ansi-language:HR"> 
</span><span lang="EN-GB">svojom</span><span lang="EN-GB" style="mso-ansi-language:HR"> 
</span><span lang="EN-GB">glomaznom</span><span lang="EN-GB" style="mso-ansi-language:HR"> 
</span><span lang="EN-GB">komorom</span><span lang="EN-GB" style="mso-ansi-language:HR"> 
</span><span lang="EN-GB">usred</span><span lang="EN-GB" style="mso-ansi-language:HR"> 
</span><span lang="EN-GB">sela</span><span lang="EN-GB" style="mso-ansi-language:HR"> 
</span><span lang="EN-GB">Ljubun</span><span lang="HR" style="mso-ansi-language:HR">č</span><span lang="EN-GB">i</span><span lang="HR" style="mso-ansi-language:HR">ć</span><span lang="EN-GB">a</span><span lang="HR" style="mso-ansi-language:HR">. 
</span><span lang="EN-GB">Kada</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">do</span><span lang="HR" style="mso-ansi-language:HR">š</span><span lang="EN-GB">lo</span><span lang="EN-GB" style="mso-ansi-language:HR"> 
</span><span lang="EN-GB">do</span><span lang="EN-GB" style="mso-ansi-language:HR"> 
</span><span lang="EN-GB">okr</span><span lang="HR" style="mso-ansi-language:HR">š</span><span lang="EN-GB">aja</span><span lang="EN-GB" style="mso-ansi-language:HR"> 
</span><span lang="EN-GB">izme</span><span lang="HR" style="mso-ansi-language:HR">đ</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">nas</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">Nemaca</span><span lang="HR" style="mso-ansi-language:HR">, 
</span><span lang="EN-GB">deo</span><span lang="EN-GB" style="mso-ansi-language:HR"> 
</span><span lang="EN-GB">drugova</span><span lang="EN-GB" style="mso-ansi-language:HR"> 
</span><span lang="EN-GB">iz</span><span lang="EN-GB" style="mso-ansi-language:HR"> 
</span><span lang="EN-GB">radnog</span><span lang="EN-GB" style="mso-ansi-language:HR"> 
</span><span lang="EN-GB">voda</span><span lang="EN-GB" style="mso-ansi-language:HR"> 
</span><span lang="EN-GB">napustio</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">selo</span><span lang="HR" style="mso-ansi-language:HR">, 
</span><span lang="EN-GB">izvla</span><span lang="HR" style="mso-ansi-language:HR">č</span><span lang="EN-GB">e</span><span lang="HR" style="mso-ansi-language:HR">ć</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">kako</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">ko</span><span lang="EN-GB" style="mso-ansi-language:HR"> 
</span><span lang="EN-GB">umeo</span><span lang="HR" style="mso-ansi-language:HR">. 
</span><span lang="EN-GB">Komora</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">jedan</span><span lang="EN-GB" style="mso-ansi-language:HR"> 
</span><span lang="EN-GB">broj</span><span lang="EN-GB" style="mso-ansi-language:HR"> 
</span><span lang="EN-GB">drugova</span><span lang="EN-GB" style="mso-ansi-language:HR"> 
</span><span lang="EN-GB">pali</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">ruke</span><span lang="EN-GB" style="mso-ansi-language:HR"> 
</span><span lang="EN-GB">neprijatelja</span><span lang="HR" style="mso-ansi-language:HR">. 
</span><span lang="EN-GB">Laknulo</span><span lang="EN-GB" style="mso-ansi-language:HR"> 
</span><span lang="EN-GB">mi</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">kad</span><span lang="EN-GB" style="mso-ansi-language:HR"> 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">iza</span><span lang="HR" style="mso-ansi-language:HR">š</span><span lang="EN-GB">ao</span><span lang="EN-GB" style="mso-ansi-language:HR"> 
</span><span lang="EN-GB">iz</span><span lang="EN-GB" style="mso-ansi-language:HR"> 
</span><span lang="EN-GB">obru</span><span lang="HR" style="mso-ansi-language:HR">č</span><span lang="EN-GB">a</span><span lang="EN-GB" style="mso-ansi-language:HR"> 
</span><span lang="EN-GB">neprijatelja</span><span lang="HR" style="mso-ansi-language:HR">, 
</span><span lang="EN-GB">iznenada</span><span lang="EN-GB" style="mso-ansi-language:HR"> 
</span><span lang="EN-GB">stvorenog</span><span lang="EN-GB" style="mso-ansi-language:HR"> 
</span><span lang="EN-GB">oko</span><span lang="EN-GB" style="mso-ansi-language:HR"> 
</span><span lang="EN-GB">sela</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">zoru</span><span lang="HR" style="mso-ansi-language:HR"> 
14. </span><span lang="EN-GB">aprila</span><span lang="HR" style="mso-ansi-language:HR"> 
1944. </span><span lang="EN-GB">godine</span><span lang="HR" style="mso-ansi-language:HR">.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="EN-GB">Zajedno</span><span lang="EN-GB" style="mso-ansi-language:HR"> 
</span><span lang="EN-GB">sa</span><span lang="EN-GB" style="mso-ansi-language:HR"> 
</span><span lang="EN-GB">drugovima</span><span lang="EN-GB" style="mso-ansi-language:HR"> 
</span><span lang="EN-GB">Talijanima</span><span lang="EN-GB" style="mso-ansi-language:HR"> 
</span><span lang="EN-GB">lutao</span><span lang="EN-GB" style="mso-ansi-language:HR"> 
</span><span lang="EN-GB">sam</span><span lang="EN-GB" style="mso-ansi-language:HR"> 
</span><span lang="EN-GB">od</span><span lang="EN-GB" style="mso-ansi-language:HR"> 
</span><span lang="EN-GB">brda</span><span lang="EN-GB" style="mso-ansi-language:HR"> 
</span><span lang="EN-GB">do</span><span lang="EN-GB" style="mso-ansi-language:HR"> 
</span><span lang="EN-GB">brda</span><span lang="EN-GB" style="mso-ansi-language:HR"> 
</span><span lang="EN-GB">skoro</span><span lang="EN-GB" style="mso-ansi-language:HR"> 
</span><span lang="EN-GB">ceo</span><span lang="EN-GB" style="mso-ansi-language:HR"> 
</span><span lang="EN-GB">dan</span><span lang="HR" style="mso-ansi-language:HR">, 
</span><span lang="EN-GB">oslu</span><span lang="HR" style="mso-ansi-language:HR">š</span><span lang="EN-GB">kuju</span><span lang="HR" style="mso-ansi-language:HR">ć</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">mitraljeske</span><span lang="EN-GB" style="mso-ansi-language:HR"> 
</span><span lang="EN-GB">rafale</span><span lang="HR" style="mso-ansi-language:HR">, 
</span><span lang="EN-GB">eksploziju</span><span lang="EN-GB" style="mso-ansi-language:HR"> 
</span><span lang="EN-GB">topovskih</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">ru</span><span lang="HR" style="mso-ansi-language:HR">č</span><span lang="EN-GB">nih</span><span lang="EN-GB" style="mso-ansi-language:HR"> 
</span><span lang="EN-GB">granata</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">selu</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">kome</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">vrilo</span><span lang="EN-GB" style="mso-ansi-language:HR"> 
</span><span lang="EN-GB">kao</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">kotlu</span><span lang="HR" style="mso-ansi-language:HR">. 
I</span><span lang="EN-GB"> kada se primicala noć, a borba postepeno utišavala, 
pojava kurira Svete<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
me je preporodila. Vest da su naši ponovo u Ljubunčiću toliko me uzbudila da 
sam od radosti podskakivao. Ništa manje nije bio radostan ni komesar bataljona 
Pero Trninić kad sam mu raportirao da je arhiva u sigurnim rukama.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Mile MORAČA</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Svetko Grubor iz Bastasa kod Drvara, poginuo 1944. godine kod Glamoča.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_193.htm"><b>Prethodni dokument</b></a></TD>
<TD><a href="31_195.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

