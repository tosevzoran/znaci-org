<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_47.htm"><b>Prethodni dokument</b></a></TD>
<TD><a href="27_49.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote0" style="margin-top:0mm;margin-right:0mm;margin-bottom:0mm;
margin-left:72.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark48"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">PRESEO 
NAM PAPRIKA</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext3Italic6">Š</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:28.5pt;font-family:Impact;mso-fareast-language:SR-CYR" class="Bodytext76pt">&nbsp;<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Marta 1943. godine, u četvrtoj ofanzivi, 1. 
proleterska je vodila ogorčenu borbu protiv mnogo jačih četničkih snaga i 
uspela da oslobodi Glavatičevo.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naša komora je tada ušla 
u selo, &quot;ojačana&quot; sa dva tovarna konja i potrebnim kuvarskim 
priborom. Čim smo stigli, potražili smo ekonoma voda da nam odredi smeštaj, 
ali njega nigde nije bilo. &quot;Zabunkerisao&quot; se bio u nekom skloništu, 
izgleda s razlogom, jer mu je toga dana torbica bila puna oraha i duvana!</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Napokon nam je komandir 
voda, drug Mušmula, odredio smeštaj u jednoj kući, u kojoj je do pre nekoliko 
časova bio smešten četnički štab. U isto vreme nam je dao i zadatak da u 
toku noći spremimo bogat doručak, jer su borci bili iscrpeni i gladni, a mi 
kuvari — kao po nekom pravilu — &quot;uvek odmorni, siti i naspavani&quot;. 
S mojim pomoćnikom .Pajom razmišljao sam šta da im skuvamo. Preturali smo 
zaplenjene četničke rance, ali smo umesto hrane nalazili u njima dečje 
pelene, povoje i sl. Stoga sam otišao u brigadnu intendanturu i doneo iz nje 
sledovanje pirinča, kuvanog paradajza i šećera. U međuvremenu je Paja naložio 
vatru i spremio kazane, pa je pokraj vatre i zaspao.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nešto mi nije davalo 
mira da legnem, nego sam uzeo zapaljeni luč i počeo obilaziti tavanske 
prostorije, kako bih se uverio da se nije slučajno neki neprijateljev vojnik tu 
sakrio. Iznenađenje je bilo veliko kada sam, umesto neprijatelja, ugledao živinu, 
koja je mirno spavala na tavanu. Odmah sam probudio Paju i ukazao mu na ovu mogućnost 
da spremimo &quot;bogat ručak&quot;. U ranu zoru komandir voda</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="HeaderorfooterImpact14"> </span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;mso-fareast-language:
SR-CYR" class="HeaderorfooterImpact14">je</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> naredio po kuriru da </span><span lang="SR-CYR" style="mso-ansi-font-size:10.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">odmah</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
donesemo hranu na određeno mesto</span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;
mso-fareast-language:SR-CYR" class="HeaderorfooterImpact14"> i</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
da budemo </span><span lang="SR-CYR" style="mso-ansi-font-size:10.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">spremni</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
za pokret. Borci su već bili postrojeni, čekajući na deobu obroka. Svi su se 
pitali — zašto je danas hrana </span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;
mso-fareast-language:SR-CYR" class="HeaderorfooterImpact14">doneta</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
u dva kazana, kada se uvek spremala u jednom? Ali radoznalost brzo zameni 
veselje kada su videli da je za </span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;mso-fareast-language:
SR-CYR" class="HeaderorfooterImpact14">doručak</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> spremljen pileći paprikaš sa dinstanim pirinčom.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Razume se, svi su bili 
zadovoljni, naročito komanda voda i neki gosti iz štaba brigade. Dok se jelo, 
padale su i pohvale našoj kuvarskoj veštini, posebno &quot;ukusu i 
mirisima&quot;.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sutradan, posle dugog 
marša i borbe, umesto spremanja ručka (nije se ni imalo šta kuvati), pozvao 
nas je delegat voda i saopštio nam da moramo prisustvovati sastanku prištapskih 
jedinica, Bio je to prilično uzbudljiv događaj za nas. Između ostalog, na 
dnevnom redu su bili: i kuvari i pilići! Najpre nam je komesar brigade, drug 
Plavi, održao lekciju o tome da se nikakva imovina u selima ne sme uzimati bez 
pitanja odgovornih organa, pa makar kakve koristi to imalo za jedinicu i borce. 
Razumeli smo odmah njegovu kritiku, jer nam je još dok smo se polakomili za 
pilićima, da bismo obradovali borce, bilo nešto hladno oko srca, znajući da 
je to što činimo &quot;zabranjena dovitljivost&quot;. No ipak smo verovali — 
proći će, kad ono — sastanak.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kritika je potpuno 
uspela. Od tada pa za celo vreme četvrte i pete ofanzive često smo za ručak 
spremali hranu &quot;bogatu vitaminima&quot; — skrob, koprivu i sremušu bez 
soli, i ne pomišljajući više na piliće iz Glavatičeva. Uostalom, takvi 
&quot;ručkovi&quot; su za nas i bili normalni, pa su Pajin i moj paprikaš 
pominjali borci samo onda kada su hteli da nas malo pecnu. No, eto, rat je rat, 
— odgovarali smo mi — napravi u njemu čovek i veću grešku nego što je naša, 
kuvarska.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:
SR-CYR" class="Bodytext3Spacing2pt">Moric S. ROMANO</span></p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_47.htm"><b>Prethodni dokument</b></a></TD>
<TD><a href="27_49.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
