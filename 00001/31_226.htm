<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_225.htm"><b>Prethodni dokument</b></a></TD>
<TD><a href="31_227.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">BAKSUZNI 
&quot;ŠARAC&quot;</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="DE" style="mso-ansi-language:DE">Posle 
raščišćavanja situacije na Zlatiboru, brigada je nastupala prema Jelovoj 
gori, zaobišavši Užice, u kome su se nalazile jače nemačke snage.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">4. bataljon kretao se na desnom krilu brigade, iz Tatinca prema Jelovoj 
gori. Zanoćili smo na Rasadniku, gde smo se dobro odmorili, nahranili i 
pripremili za marš.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">8. septembar 1944. godine osvanuo je sunčan. Rasadnik, kako mu to i ime kaže, 
bio je veoma privlačan, dobro pošumljen, delimično obrastao sitnogoricom, sa 
manjim proplancima. Negde oko 9 časova naređeno nam je da zaposednemo položaje 
na Jelovoj gori.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Na dosta velikom odstojanju primetili smo pokret jačih četničkih snaga 
prema nama, pa je posle izvesnog vremena došlo do prvog sukoba, koji se 
pretvorio u odlučnu bitku. Levo od nas nalazio se naš 2. bataljon.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Cenili smo da su četnici daleko nadmoćniji, pa su nas nešto kasnije ojačali 
jednim bataljonom 13. proleterske brigade &quot;Rade Končar&quot;. Dolazak 
&quot;Končarevaca&quot; osetno je poboljšao našu situaciju. Otpor četnika 
bio je veoma jak. Našli smo se u dosta nezavidnoj situaciji. Bataljon, sem 
kurirske nije imao nikakve druge veze sa susedima. Zaposeli smo položaje delom 
u šumi, a delom na jednoj zaravni — platou, ispred koga se prostirala 
nepregledna sitnogorica.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Borba je trajala skoro ceo dan. Juriši i kontrajuriši smenjivali su se 
skoro svakih 30 minuta. U jednom od njih četnici su nam zaplenili jednog &quot;šarca&quot;, 
da bismo ga u drugom ponovo povratili. Interesantno je, a to nam se nikada nije 
dešavalo, da je ovaj baksuzni &quot;šarac&quot; zaplenjivan i povraćan pet 
puta u toku toga dana. Borba je bila zaista neravna jer je naš bataljon tada 
imao ne više od 150 boraca i starešina, a četničke snage sigurno su bile 
nekoliko puta jače. Četnici su, pored toga, bili skoro potpuno 
&quot;dopingovani&quot; alkoholom i svaki koga smo zarobili imao je punu čuturicu 
rakije. Zbog toga su ludački srljali, što nas je i zabrinjavalo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Negde popodne, 2. bataljon je sa našeg levog krila, pošto je raščistio 
situaciju na svom delu položaja, a dok se i dalje kod nas čula jaka borba, 
okrenuo frontom prema nama i izvršio snažan pritisak na četnike. Borba je 
trajala još oko pola sata. Da nije bilo poznate Đuranove trubice, ko zna kada 
bi prestala.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Čim smo čuli trubicu i saznali da je tu prisutan 2. bataljon, pritisli smo 
na četnike — i oni nisu izdržali. Zarobljeno ih je oko 30, što sa bradom, 
što silom mobilisanih golobradića. Gledali su nas zabezeknuto, dok je iz njih 
zaudarala šljivovica kao iz buradi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Za celo vreme borbe Sretko Trikić i ja bili smo na levom krilu. Tu nam je, 
posle jednog juriša, ostao ležeći teško ranjen jedan borac, Dalmatinac. Brzo 
smo napravili nosila, odredili četiri druga da ga prenesu do brigadne 
ambulante, gde mu je trebalo hitno ukazati prvu pomoć.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Noseći ranjenika kroz šumu, borci su izašli na šumski put i naišli su 
na četničku zasedu. Četnici su otvorili vatru. Nosioci ranjenika pružili su 
otpor, dok je ranjenik, kada je video u kakvoj se situaciji nalazi, skočio sa 
nosila i uz krajnje napore i veliko krvarenje dospeo u brigadnu ambulantu.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Lazo SRDIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_225.htm"><b>Prethodni dokument</b></a></TD>
<TD><a href="31_227.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

