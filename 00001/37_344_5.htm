<html>
<head>
<meta http-equiv="Content-Type" content="text/html; charset=utf-8">

<title>USTANAK NARODA JUGOSLAVIJE - DOGADJAJI OKO KOSJERICA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>USTANAK NARODA JUGOSLAVIJE<br>DOGAĐAJI OKO KOSJERIĆA</b><br>


<CENTER><TABLE border="1"><TR><TD><a href="37_344.htm"><b>Sadr&#382;aj</b></a></TD>
<TD><a href="37_344_4.htm"><b>Prethodni dokument</b></a></TD>
<TD><a href="37_344_6.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" style="margin-top:0mm;margin-right:0.8pt;margin-bottom:
0mm;margin-left:0.1pt;margin-bottom:.0001pt;text-align:justify;text-indent:
35.45pt;mso-pagination:widow-orphan"><span lang="HR" style="font-size:12.0pt;
mso-ansi-language:HR">ČETNIČKI ZATVOR U KOSJERIĆU</span><span style="font-size:
12.0pt"><o:p>
</o:p>
</span></p>
<p class="MsoNormal" style="margin-top:0mm;margin-right:0.8pt;margin-bottom:
0mm;margin-left:0.1pt;margin-bottom:.0001pt;text-align:justify;text-indent:
35.45pt;mso-pagination:widow-orphan"><span lang="HR" style="font-size:12.0pt;
mso-ansi-language:HR">Krajem decembra 1941. godine — seća se Dragoš Đurić 
— zima je u Kosjeriću bila toliko hladna da se živa u termometru spuštala i 
do 32 stepena ispod nule. To su četnici obično koristili u obračunavanju sa 
simpatizerima NOP-a i onima koji su aktivno učestvovali u borbi protiv Nemaca i 
domaćih izdajnika. Prva briga im je bila da osnuju zatvor koji su smestili u 
zgradu bivše žandarmerijske stanice u centru Kosjerića. Taj zatvor nije bio 
dovoljan pa su osnovali i drugi, iza zgrade narodnog odbora opštine. I jedan i 
drugi punili su se poštenim ljudima ovoga kraja koje su četnici razvrstavali 
po kategorijama za batinanje i mučenje, da bi na kraju neke od izmučenih ubili 
na najsvirepiji način.<o:p>
</o:p>
</span></p>
<p class="MsoNormal" style="margin-top:0mm;margin-right:0.8pt;margin-bottom:
0mm;margin-left:0.1pt;margin-bottom:.0001pt;text-align:justify;text-indent:
35.45pt;mso-pagination:widow-orphan"><span lang="HR" style="font-size:12.0pt;
mso-ansi-language:HR">Kao da nisu ljudi, četnici su tražili najgnusnije načine 
da muče uhapšene rodoljube. Prosto su uživali da muče oca pred sinom i sina 
pred ocem. Starac Gojko Kovačević iz Cikota zamolio je četničkog koljača 
Pavla Stojanovića Đeda da mesto sina Ratka tuku njega starca. Četnici su na 
to pristali samo utoliko što su starca tukli i za njega i za sina, a onda su i 
mladog Ratka istukli kao što su i predvideli. Prosto su se takmičili ko će </span><span style="font-size:12.0pt">pre 
</span><span lang="HR" style="font-size:12.0pt;
mso-ansi-language:HR">doći do svoje žrtve. U tom su se pored Đeda isticali još 
koljači Ajdačić i Ćatić.<o:p>
</o:p>
</span></p>
<p class="MsoNormal" style="margin-top:0mm;margin-right:0.8pt;margin-bottom:
0mm;margin-left:0.1pt;margin-bottom:.0001pt;text-align:justify;text-indent:
35.45pt;mso-pagination:widow-orphan"><span lang="HR" style="font-size:12.0pt;
mso-ansi-language:HR">Ćatić je imao poseban metod u mučenju ljudi. Kad mu 
dovedu čoveka na saslušanje, obično ga oslovljava sa »sine«. Ko ga nije 
poznavao sticao je utisak da ima posla sa- dobroćudnim čovekom koji će ga 
obasuti savetima kao što su to činili bivši politikanti. Ali tek što 
izgovori ono »sine«, Ćatić se podiže iza stola i sa drenovačom u ruci, 
poput hijene, prilazi žrtvi. Drenovača se naglo podigne i Ćatić tuče dok čoveka 
ne oblije krv. Prisustvovao sam jednoj takvoj sceni. Omladinac Svetozar Jovanović 
iz Seče Reke tučen je sve dok se drenovak mije izlomio. Kada su ga po završenom 
batinanju izveli iz sobe, iz glave mu je liptila krv, a uho je bilo rascepljeno. 
Strahota je pogledati polumrtva čoveka, a četnici ne samo što nisu ganuti, već 
ga vuku kao običan džak. Dugo sam sebi postavljao pitanje: da li su četnici 
normalni ljudi, jer ma koliko čovek bio protiv nečije ideje, on je ipak čovek! 
I nisam mogao da dobijem drugi odgovor na svoje pitanje do da su to degenerici, 
patološki tipovi. Zgražavao sam se na pomisao da bi i takvi ljudi mogli biti 
na vlasti! Zato mi je i ostala jedina želja da četnici ne pobede.<o:p>
</o:p>
</span></p>
<p class="MsoNormal" style="margin-top:0mm;margin-right:0.8pt;margin-bottom:
0mm;margin-left:0.1pt;margin-bottom:.0001pt;text-align:justify;text-indent:
35.45pt;mso-pagination:widow-orphan"><span lang="HR" style="font-size:12.0pt;
mso-ansi-language:HR">U zatvoru smo zatekli Milenka Dimitrijevića Kedara iz 
sela Jaklja, kako leži isprebijan na poširoj klupi. Jedva je govorio. Iz grudi 
mu se otimao kašalj pri čemu je izbacivao krvavu pljuvačku. Košulja mu je 
bila natopljena krvlju koja je još curila iz </span><span style="font-size:12.0pt">tela</span><span lang="HR" style="font-size:12.0pt;mso-ansi-language:HR"> 
i kapala s klupe na pod. Lice naduto, oči se i ne vide, a na čelu zjapi 
ogromna rana. Gazili su ga, kažu očevici, čizmama i cokulama. Posle dva-tri 
dana došla mu je majka da ga obiđe. Jedan četnik prosto banu u sobu i još s 
vrata sadističkim glasom doviknu polumrtvom Milenku: »Diži se, simulante, 
dolazi majka da te se nagleda«. Milenko ga malo pogleda, ali se na reč »majka« 
kao trže i pokuša da se pridigne ali nije mogao. Priskočismo da mu pomognemo. 
Hteo je da sedeći dočeka majku. A kada se ona pomolila na vratima, zastala je 
za časak i zapitala: »Gde je moj Milenko?« Nije mogla ni da pozna sina, 
toliko je bio unakažen. Samo je zastenjao na klupi ne :dgovorivši na majčino 
pitanje. Majka na prstima priđe sinu i stade pred njim, reklo bi se, bez kapi 
krvi u licu. Svi ćutimo. Niko ne nađe reči utehe za majčino srce koje se 
steglo. A onda, starica se naže, gotovo pade na kolena i drhtavim rukama 
obuhvati krvlju oblivenu glavu. I dok je tu, od četničkih udaraca deformisanu, 
glavu pritiskivala na staračke grudi, niz :braze joj se kotrljahu suze, a 
jecaji se pretvarahu u ridanje. Milenko prikupi snage da iskaže mržnju prema 
»kraljevoj vojsci«. U prisustvu nekolicine četnika i nas ostalih zatvorenika, 
on povuče glavu iz majčina zagrljaja i viknu:<o:p>
</o:p>
</span></p>
<p class="MsoNormal" style="margin-top:0mm;margin-right:0.8pt;margin-bottom:
0mm;margin-left:0.1pt;margin-bottom:.0001pt;text-align:justify;text-indent:
35.45pt;mso-pagination:widow-orphan"><span lang="HR" style="font-size:12.0pt;
mso-ansi-language:HR">— Nemoj, majko, da plačeš. Na mene nemojte više ni računati! 
Pričuvajte mi sina! A za ova nedela doći će vreme kada će — pa operi prst 
u četnike — ovi izdajnici naroda odgovarati...<o:p>
</o:p>
</span></p>
<p class="MsoNormal" style="margin-top:0mm;margin-right:0.8pt;margin-bottom:
0mm;margin-left:0.1pt;margin-bottom:.0001pt;text-align:justify;text-indent:
35.45pt;mso-pagination:widow-orphan"><span lang="HR" style="font-size:12.0pt;
mso-ansi-language:HR">Starica je bila donela veliku šarenu torbu punu pršute, 
slanine, sira i hleba za Milenka, ali on nije mogao da jede. Tražio je da majka 
to vrati kući, ali grupa četnika, bez imalo ljudskog dostojanstva, prosto 
kidisa na torbu ...<o:p>
</o:p>
</span></p>
<span lang="HR" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Sutradan (bio je pravoslavni Badnji dan) došli su u zatvor koljači Đedo 
i Filip Ajdačić. Očekivali smo da će nas Đedo bar na taj dan poštedeti ali 
se on, umesto toga, obrati Filipu: »Gospodin Fićo, svi pravoslavni Srbi danas 
kolju pečenice, a ja i ti?!« Filip Ajdačić, zakrvavljenih očiju, kao da je 
očekivao to pitanje, spremno odgovori: »Burazeru, ništa se ne brini. I mi ćemo 
nešto večeras priklati.« I zaista, u neko doba noći odvedoše Milenka, 
dobacujući ostalim zatvorenicima da ga vode u ambulantu na lečenje. Nikada više 
nismo videli Milenka, a već smo na dan Božića saznali da ga je Ajdačić 
zaklao. Tako je »u ime kralja i otadžbine i u ime pravoslavne vere i Božića« 
Milenko Dimitrijević bio četnička »pečenica« samo zato što je voleo 
slobodu, što je mrzeo okupatora i njegove sluge i što nije hteo da bude 
izdajnik svoga naroda. Četnički zatvor u Kosjeriću oterao je u smrt mnoge poštene 
ljude. Od njihove kame našao je smrt Zdravko Erčević iz G. Ražane, od 
njihovih kamdžija je obliven krvlju Miloš Radosavljević i mnogi drugi 
rodoljubi Kosjerića i okoline.</span>
<p>
<br>
<CENTER><TABLE border="1"><TR><TD><a href="37_344.htm"><b>Sadr&#382;aj</b></a></TD>
<TD><a href="37_344_4.htm"><b>Prethodni dokument</b></a></TD>
<TD><a href="37_344_6.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

