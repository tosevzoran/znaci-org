<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_181.htm"><b>Prethodni dokument</b></a></TD>
<TD><a href="31_183.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">ZASLUŽENO 
VOLJENI</span></b><a style="mso-footnote-id:ftn1" href="#_ftn1" name="_ftnref1" title><span style="mso-special-character: footnote; font-size: 11.0pt" lang="EN-GB" class="MsoFootnoteReference">[1]</span></a></p>
<p class="MsoNormal" style="margin-top:10.0pt;text-indent:19.0pt;line-height:
91%"><span lang="EN-GB">Četvrti bataljon najčešće je imao od teškog naoružanja 
svega jedan minobacač 82 mm. Doduše u periodu 1943. i 1944. godine bilo ih je 
više, ali najčešće smo ostajali sa jednim. Nikada nam nije predstavljao 
balast, nije nam zagorčavao život, bez obzira na to što smo, ne tako retko, 
bili prinuđeni da ga nosimo na sopstvenim leđima. Ne sećam se kako smo došli 
do njega. Ne znam ni kada je upisan u spisak naoružanja 4 bataljona. </span><span lang="DE" style="mso-ansi-language:DE">Znam 
jedino da je bio miljenik nas svih u bataljonu. Voleli smo ga kao najboljeg 
druga. U teškim prilikama kada smo imali još i tu sreću da pored njega naslažemo 
dvadesetak granata, vredeo je koliko najbolja četa boraca. &quot;Spuštao&quot; 
je granate gde su zamislile njegove nišandžije. Nekad je čoveku prosto pamet 
stala, kada je posmatrao eksploziju njegove druge granate po sred lokomotive (na 
pruzi Zenica — Bugojno), kraj oficira koji otuda iznad neprijateljskog bunkera 
osmatra dvogledom naše položaje (kod Han-Bile) ili u sred kolone koja se 
bezbrižno kretala cestom (u troredu na ulazu u Mojkovac na početku bitke na 
Sutjesci) itd.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Voleli smo MB-82 istim onim žarom kako smo umeli voleti najmilijeg druga. I 
upravo zbog toga birali smo hrabre i snažne borce za njegovu poslugu, jer smo 
od njih i od njega mnogo očekivali, poštovali ih. U MB-82 smo imali veliko 
poverenje. On se pojavljivao i sa krša, vrletnih planinskih grebena svuda gde 
ga je čovek mogao preneti.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ko su bili ti odabrani drugovi iz bataljona u čiju hrabrost, snalažljivost, 
precizno pogađanje, pa i snagu nikada nismo ni za trenutak posumnjali?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Budimir Bogdan, poznat ne samo nama u 4. bataljonu već i mnogima u brigadi. 
Njegovi podvizi sa MB-82 su mnogobrojni. U nezaboravnom sećanju ostaće mi 
napad na Bugojno u jesen 1943. godine. Naš Budiša se sa MB-82 nalazio u 
streljačkom stroju 2. čete, koja je napadala od Kupresa prema Bugojnu. 
Minobacač nije imao nišanske sprave, niti nogare za pričvršćivanje cevi i 
određivanje ugla za gađanje. Na samom početku borbe za svega nekoliko minuta, 
izbačeno je iz stroja 8 drugova iz 1. i 2. čete. U neposrednoj blizini 
nastradalih drugova nalazio se Budiša sa neispravnim MB-82. Među ranjenicima 
nalazili su se njegovi najmiliji drugovi iz detinjstva (braća Ugrice i drugi). </span><span lang="EN-GB">Sve 
ga je to potresalo i uznemirivalo.</span></p>
<p class="MsoNormal"><span lang="EN-GB">Ogorčen na neprijatelja, zgrabio je 
neispravan minobacač i zajedno sa Dragom Mandićem postavio ga na brisani 
prostor nedaleko od ustaških bunkera. Golim rukama Budiša je držao minobacač 
za cev, dok ga je njegov pomoćnik punio minama. Odstojanje od bacača do ustaških 
bunkera bilo je svega 60 metara. Prva granata, usled jakog trzaja pomerila je 
cev u vertikalni položaj. Odletela je uvis, a potom eksplodirala u neposrednoj 
blizini našeg streljačkog stroja. Srećom od eksplozije nismo imali nikakvih 
gubitaka.</span></p>
<p class="MsoNormal" style="line-height:91%"><span lang="EN-GB">Poučen 
iskustvom prve ispaljene granate, Budiša je čvršće stegao cev i ubrzanim 
tempom slao granate jednu za drugom po neprijateljskim bunkerima. I gle čuda, 
svaka sledeća granata sve je preciznije pogađala, kao da su se na bacaču 
nalazile najpreciznije nišanske sprave. Zahvaljujući isključivo svojoj želji 
da osveti poginulih drugova, Budiša je omogućio</span></p>
<p class="MsoNormal" style="line-height:91%"><span lang="EN-GB">2 četi, da prva 
probije neprijateljsko utvrđenje i da na leđima neprijateljskih odstupajućih 
snaga uđe u predgrađe Bugojna. Ne samo Budiša već Drago Mandić, Boško Runić<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a>, 
Nikica Novaković<a style="mso-footnote-id:ftn3" href="#_ftn3" name="_ftnref3" title><span style="mso-special-character:
footnote" class="MsoFootnoteReference">[3]</span></a>, Mihailo Rašljić i drugi 
borci pratećeg voda, ne jedanput omogućili su našem bataljonu da sa malo žrtava 
postigne zavidne uspehe u borbi. Sećam se mnogih njihovih podviga sa MB-82.</span></p>
<p class="MsoNormal" style="line-height:91%"><span lang="EN-GB">Sredinom oktobra 
1943. godine napadali smo jednu neprijateljsku motorizovanu kolonu koja se 
kretala od Zenice prema</span><span lang="EN-GB" style="mso-ansi-language:HR"> </span><span lang="EN-GB">Travniku</span><span lang="HR" style="mso-ansi-language:HR">. 
</span><span lang="EN-GB">Nedaleko</span><span lang="EN-GB" style="mso-ansi-language:HR"> 
</span><span lang="EN-GB">od</span><span lang="HR" style="mso-ansi-language:HR"> 
ž</span><span lang="EN-GB">elezni</span><span lang="HR" style="mso-ansi-language:HR">č</span><span lang="EN-GB">ke</span><span lang="EN-GB" style="mso-ansi-language:HR"> 
</span><span lang="EN-GB">stanice</span><span lang="EN-GB" style="mso-ansi-language:HR"> 
</span><span lang="EN-GB">Bila</span><span lang="HR" style="mso-ansi-language:HR">, 
</span><span lang="EN-GB">otpo</span><span lang="HR" style="mso-ansi-language:HR">č</span><span lang="EN-GB">ela</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="HR" style="mso-ansi-language:HR"> 
ž</span><span lang="EN-GB">estoka</span><span lang="EN-GB" style="mso-ansi-language:HR"> 
</span><span lang="EN-GB">borba</span><span lang="HR" style="mso-ansi-language:HR">. 
</span><span lang="DE" style="mso-ansi-language:DE">Usledio je juriš našeg 4. 
i 3. bataljona. Komandanti oba bataljona, Puzić Jovo i Radošević Mihailo 
smrtno su ranjeni. Skoncentrisani minobacači 82 mm iz oba bataljona neprekidno 
su tukli po neprijateljskoj koloni. Budišin bacač, bez nišanskih sprava i 
tablica gađanja, dejstvovao je uspešno. Već druga ispaljena mina pogodila je 
u sedište vozača čelnog neprijateljskog kamiona. Kolona se nabila i ubrzo 
zaustavila. Sledila je serija eksplozija duž zaustavljene kolone. Budiši je u 
tom momentu prišao zamenik komandanta brigade Pećanac Nikola, čestitajući mu 
na ovom izvanrednom uspehu. To je bilo presudno da bataljon izvrši još jedan 
juriš na zbunjenog neprijatelja i zapleni velike količine ratnog materijala.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Budiši 
smo odali još jedno zasluženo prizanje. Ovom prilikom drug Pećanac je naredio 
posadi susednog bacača da prekine paljbu. Nišandžiji, koji se služio nišanskim 
spravama, ali nije precizno pogađao, naredio je da sve mine preda Budiši, koji 
je i dalje uspešno tukao po neprijateljskoj koloni. Ovo priznanje je Budiši i 
drugovima dalo još veći podsticaj za što preciznije gađanje minobacačem.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Drugi je dan borbe za Banju Luku, januara 1944. godine. Veliki deo grada bio 
je oslobođen. Negde oko 15 časova iznenada se pojavila nemačka tenkovska 
kolona i velikom brzinom sjurila u grad. Nismo imali snage koje bi joj se uspešno 
suprotstavile i bili prisiljeni na povlačenje. U neprijateljskom obruču našla 
se 13. krajiška brigada. Situacija je bila zaista vrlo kritična. Bogdan 
Medaković, komandir Prateće čete, je naredio da se povuku svi minobacači i 
njihove posade, a da na položajima ostane samo Budiša sa MB-82. S njim su 
ostali njegov pomoćnik Mandić Drago, konjovodac i bolničarka Rakić Cvijeta. 
Granate od ostalih minobacača koji su povučeni, ostavljene su Budiši. Njegovo 
odeljenje trebalo je da pomogne izvlačenje opkoljene 13. brigade, tukući 
neprijateljsku motorizovanu kolonu duž ceste, kao i hotel &quot;Palas&quot;. 
Zadatak je uspešno izvršen, zatim je došlo do povlačenja Budišinog 
odeljenja. Najpre su se izvlačili konjovodac i bolničarka, a potom nišandžija 
i pomoćnik. Tenkovi su nemilosrdno tukli s leđa. Teško se je ko mogao izvući 
iz situacije u kakvoj su se oni našli. Smrtno pogođena, pala je drugarica 
Cvijeta. Sa minobacačem su se teško izvukli Budiša i njegova preostala dva 
druga.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Kroz 
vrleti Zelengore, gde je i bosanski konjić otkazao svaku poslušnost, jer se 
nije mogao penjati kozjim stazama, kada su mnogi borci stenjali pod teretom puške 
i skromne rezerve metaka, naše bacačlije povijale su se pod teretom željeza i 
sanduka sa municijom, ali se sa MB-82 i njegovim minama nisu rastajale.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">I 
u drugim kritičnijim situacijama, izlažući se najvećim opasnostima Budišino 
odeljenje se nije rastajalo od svog MB-82. Čak ni u selu Smrčanima, kod Livna, 
početkom oktobra 1943. godine, gde se bataljon našao možda u najtežoj 
situaciji u toku rata, gde je trebalo probiti neprijateljski obruč u kome je 
poginuo komandir naše 1. čete Gojko Vignjević i politički komesar Knežević 
Nikica i gde je ostavljena dragocena oprema pa čak i ranjeni drugovi. Čak i tu 
je Budiša ranjenog konjovoca Nikolu Vulina i MB sa ostalom posadom izveo iz 
okruženja. Probijao se kroz sela koja su bila u rukama &quot;Crne legije&quot;, 
uspeo da sačuva minobacač i da ga donese u svoju jedinicu baš kad su njegovi 
drugovi mislili da je zajedno sa odeljenjem izgubio život.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Nije 
bilo situacije koju Budiša nije mogao prebroditi, i zato je upravo i bio 
omiljen od svojih drugova.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Milorad BOSNIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Autor je 1965. poginuo u saobraćajnoj nesreći.<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="DE" style="mso-ansi-language:DE"> 
    Boško Runić, komandir bacačkog voda, poginuo pri oslobađanju Bugojna 
    1943. godine.<o:p>
    </o:p>
    </span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:footnote" lang="EN-GB" class="MsoFootnoteReference">[3]</span></a><span lang="DE" style="mso-ansi-language:DE"> 
    Nikica Novaković, politdelegat pratećeg voda, poginuo 1945. godine, kao 
    komesar diviziona.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_181.htm"><b>Prethodni dokument</b></a></TD>
<TD><a href="31_183.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

