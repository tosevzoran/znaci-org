<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_165.htm"><b>Prethodni dokument</b></a></TD>
<TD><a href="46_167.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading231" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;mso-pagination:widow-orphan lines-together;page-break-after:avoid;
background:transparent"><a name="bookmark128"><span lang="HR" style="mso-fareast-language:HR" class="Heading230">Oslobođenje 
Đurđevca</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Napadom 
na Đurđevac, Novi grad, Virje i Koprivnicu, u sadejstvu 6. i 10. korpusa i 7. 
banijske divizije bez 1 brigade, vođene su žestoke borbe za konačno oslobođenje 
Podravine. U neprijateljevim uporištima na komunikaciji Virovitica - Koprivnica 
nalazili su se dijelovi 5. ustaškog stajaćeg zdruga sa oko 3500-4000 ustaša, 
pod komandom Rafaela Bobana, poznatog ustaškog zlikovca iz mnogih borbi sa 
partizanskim jedinicama u Slavoniji i sjeverozapadnoj Hrvatskoj. Peti ustaški 
zdrug u svom sastavu imao je 8 lakih i srednjih tenkova i 6-8 topova manjeg 
kalibra. Kasniji, razvoj događaja, naročito poslije neuspješnog napada na 
Koprivnicu, pokazaće da su obavještajni podaci i obavještajne procjene 
neprijateljevih snaga bile nedovoljno i površno analizirane. Peti ustaški 
stajaći zdrug važio je kao elitna ustaška jedinica, jer su iz njegovog 
sastava regrutovane ustaše za Pavelićevu tjelesnu bojnu.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">U 
Đurđevcu se nalazilo oko 1000 ustaša koje su pripadale 20. i 37. ustaškoj 
bojni 5. ustaškog stajaćeg zdruga, bez 1 satnije. Naoružanje: 8 lakih 
tenkova, 6-8 brdskih topova, veći broj mitraljeza, lakih i teških minobacača. 
Neprijateljeva odbrana u Đurđevcu oslanjala se na javne objekte, bunkere i veći 
broj otpornih tačaka u stambenim zgradama i na raskrsnicama ulica. Težište i 
čvor odbrane nalazilo se u centru Đurđevca, u velikom mlinu.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">U 
napadu na Đurđevac učestvovala su po 3 bataljona iz 12. i Osječke brigade. 
Bataljoni Osječke i 12. brigade bili su ojačani tenkovskom četom od 5 lakih 
tenkova, haubičkim divizionom 100 mm 6. slavonskog korpusa i baterijom topova 
75 mm. Osječka brigada ojačana je još sa 5 topova i 5 teških minobacača.<a style="mso-footnote-id:
ftn1" href="#_ftn1" name="_ftnref1" title><sup><span style="mso-special-character:
footnote">[1]</span></sup></a> Početak napada bio je 11. oktobra u 22 sata.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:
footnote">[2]</span></sup></a> Osječka brigada napadala je na Đurđevac sa 
zapadne strane Đurđevca, a 12. NOU brigada s jugoistočne. Prema zapovjesti Štaba 
12. brigade 1. bataljon sastava: 3 pešadijske čete, 2 PT-topa 37 mm i 1 brdski 
top 75 mm, napadao je sa sjeveroistočne strane. Bataljon nije mogao da pređe 
kanal Ćirićevac i, zbog toga je zakasnio skoro 5 sati i tek oko 3 sata 
pristupio izvršavanju dobijenog zadatka. Nakon prelaska kanala, Bataljon je 
likvidirao tri jaka objekta iz kojih je neprijatelj pružao žilav otpor. Treći 
bataljon sastava: 3 pješadijske čete, 2 prateće čete, 1 top 75 mm, 1 PT-top 
37 mm napadao je na Đurđevac kao i 1. bataljon sa sjeveroistočne strane, s 
polaznog položaja Kalinovac. U sadejstvu sa Osječkom brigadom u toku noći, 1. 
bataljon je likvidirao nekoliko otpornih tačaka. Drugi bataljon nalazio se u 
divizijskoj, a 4. bataljon u brigadnoj rezervi. Brigadna rezerva nastupala je 
odmah iza 1. i 3. bataljona sa zadatkom da učvrsti položaje na dostignutoj 
liniji, ali i da spriječi bjekstvo neprijatelja iz uporišta.<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt" class="Bodytext30">Od 
Čađavice do Đurđevca iz svih većih uporišta koja su napadale jedinice 12. 
i 40. slavonske divizije, neprijatelj je uspio da se probije i koncentriše u 
Koprivici. Slično se dogodilo i sa neprijateljevim uporištima koja su napadale 
jedinice 10. korpusa i 7. banijske divizije. No, bez obzira na to što su 
neprijatelju naneseni gubici od preko 150 poginulih, veći dio ustaša uspio je 
da se probije iz Đurđevca preko 4. bataljona 12. brigade. Pod snažnim 
pritiskom bataljona Osječke, 1. i 3. bataljona 12. brigade, oko 700 ustaša 12. 
oktobra u 8 sati sa 4 laka tenka probilo je položaje 4. bataljona i pobjeglo u 
pravcu Žale na Dravi. Štab Brigade organizovao je gonjenje neprijatelja, ali 
su ustaše bile brže, tako da je zaplijenjen samo 1 tenk (laki). Nakon završene 
borbe zaplijenjena su 3 topa 75 mm i 1 top 37 mm, 12 puškomitraljeza i 
mitraljeza, 70 pušaka, 6 kamiona i 5 autobusa. U napadu na Đurđevac taktičko 
preimućstvo nad neprijateljem ostvarila je Osječka brigada i njena je 
prvenstvena zasluga što je neprijateljeva odbrana narušena još u toku noći, 
a sutradan oko 8 sati, kao što je poznato, došlo je i do konačnog sloma 
neprijateljeve odbrane. Iz ratne prošlosti poznato je da je gotovo svaki proboj 
iz okruženja, bilo da se radi o proboju partizanskih ili neprijateljevih snaga, 
gotovo uvijek uspjevao, bez obzira na žrtve s kojima je on plaćen. Međutim, 
zanimljiv je podatak o 4. bataljonu 12. brigade koji od svog formiranja u 
septembru 1944. doživljava neuspjehe. Bataljonu je trebalo duže vremena za 
sticanje borbenog iskustva. Tek postavljanjem Stevana Gavrilovića za 
komandanta, Bataljon je postao jedan od najboljih u Brigadi.<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title></a><i><span lang="HR" style="mso-fareast-language:
HR">&trade; Zbornik . .., tom V, knj. 33, dok. 27.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><i><sup><span style="mso-special-character: footnote; mso-fareast-language: HR" lang="HR">[2]</span></sup></i></a><i><span lang="HR" style="mso-fareast-language:HR"> 
    Sticajem okolnosti svoju drugu godišnjicu 12. NOU brigada obilježila je 
    napadom na Đurđevac.</span><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_165.htm"><b>Prethodni dokument</b></a></TD>
<TD><a href="46_167.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

