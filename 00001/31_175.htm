<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_174.htm"><b>Prethodni dokument</b></a></TD>
<TD><a href="31_176.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-ansi-language:DE">IZ 
BORBI ZA BANJU LUKU</span><span lang="DE" style="mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="DE" style="mso-ansi-language:DE">Posle 
napornog marša, noću 31. decembra 1943. godine, naš 3. bataljon je stigao na 
položaje iznad Gornjeg Šehera. Sa ovih dominantnih položaja bilo je prijatno 
iz noćne tišine i mraka posmatrati osvetljenu Banju Luku. Kad sam u sebi 
pomislio da ćemo još kroz koji sat pucati u te svetiljke, da bi lakše prodrli 
u grad, bilo mi je kao nešto žao. Razmišljao sam kako bi bilo prijatno da već 
noćas do zore, a najdalje sledeće noći, prošetam kroz Banju Luku i pod ovim 
njenim svetiljkama proslavim doček Nove godine. Šapat mojih drugova oko mene 
za čas mi skrenuo pažnju na nešto drugo, ali za kratko. Ponovo bih u mislima 
video sebe, čitav bataljon, brigadu i više brigada kako defiluju kroz oslobođeni 
grad. </span><span lang="EN-GB">Obuzimala bi me radost, a potom hvatala jeza. 
Vraćao sam se stvarnosti i govorio sebi: &quot;E, moj Lajiću, neće to ići 
lako. Put do Banje Luke je dugačak! Treba najpre zauzeti Gornji Šeher, a do 
grada ostaje još oko 4 km, što će sigurno trebati pod borbom savladati. Pa 
onda borbe u gradu za svaku kuću i ulicu. Ko bi ga znao kad će se sve to završiti 
i ko će od nas ostati živ da prošeta Banjom Lukom!&quot;</span></p>
<p class="MsoNormal" style="line-height:91%"><span lang="EN-GB">Posle ovakvog 
rasuđivanja trgao bih se i zasramio, kao da sam učinio nešto nedozvoljeno. 
Tada bih skoro na glas pomislio: &quot;Nemaš pravo, Božo, ne smeš biti 
pesimista! Grad ćemo brzo zauzeti i možda u njemu proslaviti Novu 
godinu&quot;. Konačno, bilo mi je drago kad je izdato naređenje za početak 
napada, što je moja razmišljanja usredsredilo na to kako izvršiti zadatak u 
borbi.</span></p>
<p class="MsoNormal" style="line-height:91%"><span lang="EN-GB">Prvi cilj našeg 
bataljona bio je Gornji Šeher. Sručili smo se sa brda, na njega, kao lavina. 
Imali smo i sreće, branili su ga domobrani, koji su iznenađeni našom brzinom, 
pružali slab otpor i počeli da beže ili da se predaju. U Šeheru su se za 
kratko, oko plena, zadržali neki delovi bataljona, dok je glavnina produžila 
da goni one neprijateljske vojnike koji su bežali prema Banjoj Luci. Mi kuriri 
zarobili smo dobre jahaće konje i obradovali naš štab bataljona.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Neprijatelj je pokušao da nam spreči ulazak u Banju Luku. Intervenisao je 
sa jednim tenkom u pravcu Šehera. Mi smo tu mogućnost predvideli i sa već 
pripremljenim zapaljivim flašama prisilili ga da pobegne nazad. Gonjenje je 
nastavljeno i, uz mestimičan otpor neprijatelja, mi smo se skoro u trku dočepali 
prvih kuća grada. Počele su ulične borbe. Iako je sad nastupanje bilo 
sporije, smatrali smo da će grad brzo biti u našim rukama. Ovo uverenje je 
bazirano na našem uspehu i drugih bataljona naše brigade koji su napadali levo 
i desno od nas, zatim na uspehu drugih brigada koje su sa svih strana prodrle u 
Banja Luku.<o:p>
</o:p>
</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="DE" style="mso-ansi-language:DE">Borba 
za grad trajala je sve do jutra 3. januara 1944. godine, kad smo se morali povući 
usled neprijateljske intervencije sa pravca Bosanske Gradiške. Naša želja da 
prodefilujemo slobodnim gradom nije ostvarena, ali smo neprijatelju pokazali da 
za njega nema slobodnog kutka u ovoj našoj zemlji. Pored toga, svaki od nas je 
u ovim borbama doživeo nezaboravne momente, vredne da se zabeleže. Bilo je to 
drugog dana borbi u gradu, kada je u jednom dubljem prodoru u neprijateljski 
raspored, zamenik komandira 3. čete Aleksa Kosanović (poginuo kao komandant 
bataljona na sremskom frontu) sa vodom boraca bio opkoljen u jednoj kući. 
Neprijatelj je, da bi ih uništio, dovukao topove i počeo da tuče opkoljenu kuću. 
Izlazna vrata je držao pod puščanom i mitraljeskom vatrom. Položaj voda i 
Alekse izgledao je bezizlazan.<o:p>
</o:p>
</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="DE" style="mso-ansi-language:DE">Štab 
bataljona je na ovu situaciju brzo reagovao, naređujući drugim četama da vrše 
pritisak na neprijatelja. Komandant bataljona Anđelko Rodić lično je poveo 
ostala dva voda 3. čete na juriš. Bio je toliko razjaren da se nije sagnuo da 
uzme pištolj koji mu je prilikom juriša ispao. Uspeo je da se probije u kuću 
i sa Aleksom organizuje izvlačenje voda. </span><span lang="EN-GB">Teško je to 
bilo. </span><span lang="DE" style="mso-ansi-language:
DE">Neprijatelj je kontrolisao sve izlaze iz zgrade. Na vrata se nije moglo ni 
pomišljati izići, jer su bila tučena žestokom neprijateljskom vatrom. Anđelko 
i Aleksa su ocenili da bi se to moglo izvesti kroz jedan od prozora, ali je 
trebalo ućutkati neprijateljski &quot;šarac&quot; koji je gađao prema ovom 
prozoru. Dogovorili su se da pokušaju izazvati nišandžiju sa neprijateljskog 
mitraljeza da pomoli glavu. Anđelko je stavio kapu na neki komad drveta i 
povremeno je, jednim delom pokazivao na prozor. Neprijateljski mitraljez je 
osipao<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">rafale na nju. Aleksa ga je vrebao, u pravi trenutak nanišanio i okinuo. 
Neprijateljski puškomitraljez je prestao da dejstvuje.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Mi smo sa strane vršili pritisak i gađali druge neprijateljske vatrene tačke, 
očekujući kad će početi ugroženi vod da iskače iz kuće i da se povlači. 
Očekivali smo ih na vrata, iako smo znali da će to ići teško, s obzirom na 
neprijateljsku vatru i brisani prostor od vrata do sledećih kuća. Međutim, 
oni su se pojavili na drugom kraju zgrade. Iskakali su prosto filmskom. brzinom 
jedan za drugim. Zahvaljujući dovitljivosti Anđelka i Alekse, kao i podršci 
drugih delova bataljona, vod se uspešno izvukao ostavivši, koliko se sećam, 
svega dvojicu mrtvih. A što je najinteresantnije neprijatelj je imao svoje 
delove i na spratu iste kuće iz koje je Aleksin vod davao onakav otpor.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U borbama za Banju Luku svakodnevno smo pripremili neprijatelju po neko 
iznenađenje. Jednom prilikom je jedan naš puškomitraljezac, primetivši gde 
neprijatelj odvlači svoje ranjenike, upao u tu kuću, rasterao neprijateljske 
bolničare i pokupio im sanitetski materijal, u kome smo mi počeli oskudevati. 
Jedne noći, negde duboko u neprijateljskoj pozadini, upao sam sa obaveštajnim 
oficirom našeg bataljona Dmitrom Latinovićem u jednu kuću i odatle smo 
izvukli jednog neprijateljskog vazduhoplovnog oficira i doveli ga u deo grada 
kojim smo bili ovladali.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Posle borbe od 
dve noći i dva dana, bili smo jako umorni. Štab bataljona je pozvao nas kurire 
i naredio nam da nađemo neku pogodnu kuću da se bar malo odmorimo. Međutim, 
vlasnik kuće koju smo pronašli bila je mlada i lepa žena (čuo sam da je zovu 
Bogovica), čiji je muž kao ustaša uspeo da pobegne ispred nas, ne stigavši 
da povede i ovu lepoticu. Posle kraćeg ispitivanja ko je i šta je, i izjave 
ove žene da mrzi svoga muža, članovi štaba su počeli da zbijaju šale sa 
njom onako lepom i koketnom. </span><span lang="HR" style="mso-ansi-language:HR">Š</span><span lang="DE" style="mso-ansi-language:DE">ta 
ti je mladost!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Već iste noći dobili smo naređenje za povlačenje i ostalo nam je da uz 
put pričamo o svim zgodama i nezgodama u borbama za Banju Luku, pa i da žalimo 
što grad nismo oslobodili. Bilo bi nam lepo da kao oslobodioci provedemo bar 
nekoliko dana u Banjoj Luci, jer je naša brigada, koliko znam, trebalo da 
ostane kao posada za sređivanje prilika u gradu.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Božo LAJIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_174.htm"><b>Prethodni dokument</b></a></TD>
<TD><a href="31_176.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

