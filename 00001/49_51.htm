<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_50.htm"><b>Prethodni dokument</b></a></TD>
<TD><a href="49_52.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b>Odbrana pravca 
Gorica — Čepovan<o:p>
</o:p>
</b></p>
<p class="MsoNormal">&nbsp;<o:p>
</o:p>
</p>
<p class="MsoNormal">Zbog izuzetnog značaja ove neprijateljske ofanzive i 
posledica koje je ona imala, smatrao sam da je najbolje ako se obrađuje hronološki, 
po danima.</p>
<p class="MsoNormal">20. mart</p>
<p class="MsoNormal">Do 20. marta 1. bataljon Gradnikove brigade nalazio se na 
položajima ispred Podgozda, 2. ispred Zavrha i 3. bataljon koji je ranije bio 
na Kobilici i u Laznama, prebacio se u Lokve kao brigadna rezerva. Međutim, 20. 
marta poslat je u pomoć Vojkovoj brigadi koja je, zajedno sa 2. brigadom NO, 
odbijala napade 24. SS brigade kraških lovaca. Ova neprijateljska jedinica 
smenila je tada na Banjškoj visoravni 3. bataljon 15. SS policijskog puka. Uz 
podršku minobacača i topova 3. bataljon odmah je stupio u borbu u rejonu 
Lokoveca. <span lang="DE" style="mso-ansi-language:DE">Na sektoru 1. i 2. 
bataljona bilo je relativno mirno.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">21. mart<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku dana 
snage 24. SS brigade kraških lovaca i 2. kozačkog puka krenule su u nekoliko 
kolona u napad na jedinice 31. divizije. Jedna kolona, jačine 180 do 200 ljudi, 
podržana od tri tenka, nastupala je duž druma Grgar — Puštale i sukobila se 
sa 1. bataljonom koji je imao zadatak da kontroliše taj drum. Bataljon je uspeo 
da zaustavi neprijateljsku pešadiju, ali su se dva tenka ipak probila prema 
selu Puštale. Tamo su naišli na 2. bataljon i zaustavljeni vatrom 
protivtenkovskih pušaka i automatskog topa. U 16 časova neprijatelj se morao 
povući u Grgar, ali je već u 18 časova ponovo pokušao da jednom manjom 
kolonom od oko 80 ljudi izvrši napad. Borba je prestala oko 22 časa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedna 
neprijateljska kolona od 400 ljudi napadala je položaje Vojkove brigade. Na 
njenom levom krilu nalazio se 3. bataljon Gradnikove brigade. Neprijatelj je 
odbijen, pa se taj naš bataljon vratio u toku noći u sastav svoje brigade.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">22. mart<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijatelj 
uporno nastoji da probije odbranu jedinica 31. divizije. Sva ta nastojanja 
ostaju bezuspešna.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">23. mart<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na sektoru Prešernove 
i Gradnikove brigade, do odlučujućih borbi nije došlo. Žestoke borbe vođene 
su na suprotnoj strani Trnovske šume — ispred Cola. Neprijateljska borbena 
grupa, jačine od oko 500 vojnika, zauzela je Sinji vrh (trig. </span>1001), 
dominantnu kotu između Cola i Otlice.</p>
<p class="MsoNormal">Štab korpusa, da bi sprečio dalji prodor prema Otlici i u 
unutrašnjost Trnovske šume, odlučio je da odbranu ovog pravca pojača novim 
jedinicama. Pošto nije imao na raspolaganju nikakvu rezervu odlučio je da te 
jedinice povuče sa sektora Trnova, jer tamo pritisak neprijatelja nije bio suviše 
jak. Zato je naredio štabu 31. divizije da od Gradnikove brigade ostavi na tamošnjim 
položajima samo jedan bataljon, a dva da prebaci na sektor Otlice. <span lang="DE" style="mso-ansi-language:DE">Te 
položaje trebalo je da posedne jedan bataljon Vojkove brigade koji je pozvan sa 
Banjske visoravni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">24. mart<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijatelj je 
krenuo u odlučan napad upravo u ono vreme kad su 2. i 3. bataljon Gradnikove 
brigade, 2. bataljon Vojkove i 1. bataljon Gradnikove brigade posedali nove položaje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Uz jaku 
artiljerijsku podršku sa Sv. gore, iz Ravnice i Grgara, u sedam časova izjutra 
krenulo je oko 1.500 neprijateljskih vojnika, uz podršku pet tenkova, na položaje 
Prešernove brigade, tj. na liniji Voglarji — Trnovo — Rijavci — Krnice, a 
druge snage, jačine oko 600 vojnika, na 2. bataljon Vojkove i 1. bataljon 
Gradnikove brigade koji su bili na liniji Zavrh — Podgozd. Neprijatelj je bio 
nadmoćniji, te su se naše jedinice postepeno povlačile u unutrašnjost šume 
i u pravcu Lokvi. Najteže su prošli 1, bataljon Gradnikove i 2. bataljon 
Vojkove brigade, jer su se probili uz krajnje napore. No, bez obzira na svoj 
trenutni uspeh neprijatelj je u ovim borbama pretrpeo veoma teške gubitke. Sudeći 
po našim izveštaj ima. imao je 51 mrtvog i 40 ranjenih.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku dana, 
usled snažnog napada 24. SS brigade kraških lovaca, povukla se 2. brigada NO, 
probila na Kras i tamo ostala do oslobođenja, a 1. bataljon Vojkove brigade 
povukao se preko Čepovana na sektor Malih Lazni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ovim je 
neprijatelj uspeo da osvoji Banjsku visoravan, Čepovansku dolinu i zapadni deo 
Trnovske šume i na taj način suzi obruč oko glavnine 9. korpusa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prešernova i 
Vojkova brigada su po naređenju štaba divizije, posele nove položaje severno 
i zapadno od Lokvi i imale zadatak da onemoguće neprijateljski prodor u pravcu 
Predmeje i Lazni, dok je 1. bataljon Gradnikove krenuo u Otlicu u sastav svoje 
brigade<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.<o:p>
</o:p>
<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a><span lang="DE" style="mso-ansi-language:DE"> 
    Izveštaj štaba 31. divizije od 16. aprila 1945. štabu 9. korpusa (Arhiv 
    IIRP, F. 276); izveštaji štaba Gradnikove brigade od 22. marta i 4. aprila 
    1945. štabu 31. divizije (Arhiv IIRP, F. 276a/II; informativni izveštaji 
    obaveštajnih centara štaba 9. korpusa i štabova 30. i 31. divizije u 
    vremenu od 19. do 24. marta 1945. (Arhiv IIRP); dnevni izveštaj štaba 
    Gradnikove brigade od 22. marta 1945. </span>(Milce Trušnovec, Opatija).</p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_50.htm"><b>Prethodni dokument</b></a></TD>
<TD><a href="49_52.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

