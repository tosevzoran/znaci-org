<html>

<head>
<meta http-equiv="Content-Type" content="text/html; charset=utf-8">
<title>STJEPAN MESIĆ: TOM XIV, PORUKE</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>STJEPAN MESIĆ: PORUKE</b><br>       
<CENTER><TABLE border="1"><TR><TD><a href="24.htm"><b>Sadržaj</b></a></TD><TD><a href="24_7.htm"><b>Prethodno poglavlje</b></a></TD><TD><a href="24_8.htm"><b>Slede&#263;e poglavlje</b></a></TD></TR></TABLE></CENTER>       

<p class=BELITASTER>
<table width="100%">
<tr>
<td vAlign=Top>

<b>BEZ ISTINE O PROŠLOŠTI NEMA BUDUĆNOSTI</b>
<br><br>Danas je jedan od onih dana kada istina treba slaviti pobjedu, kada se sjećamo početaka borbe u kojima su pobijeđene sile Zla i kada se, punih 65 godina nakon toga, borimo da istina o toj borbi ne bude prešućena. Istina, dakle, mora pobijediti.
<br>Istina o antifašističkoj borbi u Hrvatskoj, istina o karakteru i značenju antifašizma, istina o onoj drugoj, poraženoj i pobijeđenoj strani koja bi htjela falsificiranjem povijesti izvojevati zakašnjelu pobjedu nad pravim i jedinim pobjednicima u Drugome svjetskom ratu.
<br>A istina je ovo.
<br>Sisački odred čijega se osnivanja danas sjećamo bio je preteča općeg ustanka koji će ubrzo potom, mada različitim intenzitetom, buknuti praktično na cijelom području bivše Jugoslavije. Antifašistička narodno-oslobodilačka borba spasila je čast našega naroda. Dogodilo se to u vremenu kada se i na našoj strani našlo onih koji su bili spremni ići ruku pod ruku s okupatorima, provoditi njihovu politiku i stati na stranu terora i najgrubljeg gaženja ljudskog dostojanstva, ljudskih prava i civilizacijskih normi.
<br>Istina je dalje i ovo. Ustanak čiji je početak najavljen osnivanjem Sisačkog odreda bio je najuspješniji upravo u Hrvatskoj. Ovdje on je privukao najviše pristaša i upravo ovdje rezultirao je i najvećim oslobođenim teritorijem u okupiranoj Europi.
<br>Istina je napokon i to daje na čelu ustanka i narodnooslobodilačke borbe stajao Hrvat - Josip Broz Tito. Nepobitna je činjenica daje vodeću ulogu u ustanku na području bivše Jugoslavije, pa i u Hrvatskoj, imala Komunistička partija. Jednako je tako nepobitna činjenica da većina boraca u redovima partizana nije bila ni u Komunističkoj partiji, niti komunistički orijentirana. Izjednačavanje antifašizma s komunizmom nije ništa drugo, nego proziran pokušaj da se grijesi i promašaji komunizma prevale na antifašizam, da se time umanji njegovo značenje i da se dovede u pitanje njegov univerzalni karakter.
<br>To, naprosto, neće proći, baš kao što neće proći ni povremena nastojanja da se izolirani i periferni pozitivni elementi u tzv. Nezavisnoj Državi Hrvatskoj pretvore u njezine ključne karakteristike, a time i u alibi za rehabilitiranje države koja je bila ustaška, ali nije bila hrvatska. Neosporna je povijesna činjenica da se većina hrvatskoga naroda u vrijeme Drugoga svjetskog rata opredijelila za antifašizam kao za jedinu alternativu -Zlu što je nastupalo pod plaštem nacizma, fašizma i njihove hrvatske inačice - ustaštva.
<br>Povijesna laž ne smije dobiti pravo građanstva
<br>Prije šest i po desetljeća borci Sisačkog odreda položili su prve kamene u temelje slobodne Hrvatske. To su temelji na kojima počiva današnja samostalna hrvatska država. Ti su temelji antifašistički, oni su čvrsti i nećemo nikome dozvoliti da ih ruši.
<br>Kažem još jednom: nikada i nikome.
<br>Nikada neću ostati nijem na pokušaje da se negira značenje oslobodilačke borbe, Nikada neću prihvatiti da se laže o toj borbi, da se ocrnjuju oni koji su je vodili i izvojevali. I uvijek ću ponavljati: to su bili istinski heroji, heroji koji zaslužuju da ih se sjećamo i da im odajemo počast. Bilo ih je iz redova hrvatskoga naroda, kao i iz redova Srba u Hrvatskoj. Bilo ih je iz redova nacionalnih manjina - Nijemaca, Čeha, Talijana, Mađara. Upravo je to osiguralo opći karakter ustanka i narodnooslobodilačke borbe. To je bila borba protiv okupatora, borba protiv njegovih domaćih pristaša i slugu, borba protiv nacizma i fašizma, anti-hitlerovska borba - kako se tada govorilo.
<br>A kada je riječ o istini, moram reći i ovo: i na pobjedničkoj strani bilo je stvari koje se nisu smjele dogoditi, bilo je i zločina, pa i masovnih. Ali, za razliku od fašizma i nacizma koji su zločin i u ideji, i u realizaciji te ideje, antifašizam je u svojoj ideji čist, antifašizma se nitko ne treba sramiti, mada se mora priznati da je i u njegovim redovima tu i tamo bilo zločinaca i zločina.
<br>Od istine ne smijemo bježati, istinu ne smijemo prešućivati. Jer, ako se odreknemo istine, pobijedit će laž. A ja odlučno kažem i poručujem da laž, povijesna laž, ne smije dobiti pravo građanstva u našem društvu. Niti laž o Jasenovcu, niti laž o Bleiburgu. O tome sam već govorio i neću ponavljati. Osim što ću reći da bezočno lažu oni koji Jasenovac prikazuju kao mjesto gdje su zatočenici, redom samo neprijatelji države, izvodili operetne predstave. A lažu i oni koji događaje poslije Bleiburga prikazuju kao sustavni obračun s hrvatskim narodom.
<br>Na laži o prošlosti nitko ne može graditi budućnost. A mi, i Hrvatska, i svi njezini građani, imamo budućnost. Tu smo budućnost zaslužili i izborili - i davnom Narodnooslobodilačkom borbom i Domovinskim ratom iz nedavne prošlosti.
<br>Naša je budućnost ujedinjena Europa, sazdana na temeljima antifašizma, demokracije, tolerancije, poštivanja i ostvarivanja ljudskih i manjinskih prava. Naša budućnost je Europa u kojoj će granice spajati, a ne razdvajati, u kojoj će nacionalne manjine biti mostovi, a ne izgovor za vođenje ratova. Mi svoju budućnost vidimo i želimo graditi u zajednici ravnopravnih i jednakopravnih država i naroda, u društvu ravnopravnih i jednakopravnih građana. No, takva se budućnost može graditi samo i jedino na istini o prošlosti. Mi moramo imati snage za suočavanje s istinom o prošlosti, moramo imati želju i volju da iz prošlosti učimo i naučimo. Tome mogu poslužiti i okupljanja poput ovoga.
<br>Borci Sisačkog odreda nagovijestili su ustanak koji je ne samo spasio čast Hrvatske, nego i omogućio da Hrvatska kraj Drugoga svjetskog rata dočeka na strani pobjednika. Bez antifašističke borbe kakva je vodena u svim porobljenim zemljama, ne bi bilo današnje Europe.
<br>Demokratska Hrvatska pripada toj Europi. Mi to, uz ostalo, dokazujemo i danas odajući dužno poštovanje svima koji su prije šest i po desetljeća poveli borbu za slobodu, ali i onima koji su u borbi za slobodnu Hrvatsku dali živote - u Narodnooslobodilačkoj borbi, i u Domovinskom ratu. Svi su oni bili borci za Hrvatsku, za njezino pravo na slobodu.
<br>Naša je obveza, naša je dužnost da im svima kažemo: hvala i vječna slava. To je i poruka koju, kao predsjednik Republike Hrvatske, upućujem danas s ovoga mjesta, poruka vjernosti i privrženosti idealima kojima su se vodili borci za Hrvatsku i njezinu slobodu. Ali i poruka da ćemo čuvati i braniti istinu o njima i pravo na istinu koje je neprikosnoveno pravo svakoga slobodnog čovjeka.
<br><p><i>(Govor na Dan antifašističke borbe u Podgariću, 22. lipnja 2006.)</i> </p>
<CENTER><TABLE border="1"><TR><TD><a href="24.htm"><b>Sadržaj</b></a></TD><TD><a href="24_7.htm"><b>Prethodno poglavlje</b></a></TD><TD><a href="24_8.htm"><b>Slede&#263;e poglavlje</b></a></TD></TR></TABLE></CENTER>       
</TD></TR></TABLE>

</body></html>