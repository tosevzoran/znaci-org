<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_134.htm"><b>Prethodni dokument</b></a></TD>
<TD><a href="4_14_4_136.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>PROCENA STANJA ČETNIČKIH JEDINICA KOMANDANTA 1. 
SUMADIJSKOG KORPUSA OD 10. JANUARA 1945. SA PREDLOZIMA ZA DALJI RAD1</strong></p>
<p align="center">SITUACIJA NAŠIH TRUPA I STA TREBA RADITI NA POČETKU 1945 
GODINE</p>
<p>Nalazimo se na istinskoj prekretnici biti ili nebiti, nalazimo se u času 
kada treba mnogo umno misliti i razumno raditi.</p>
<p>Jedna, ma i mala greška, imaće široke posledice po trupu ili sve snage — 
već prema tome ko donosi odluke.</p>
<p>Da bismo doneli najbolje rešenje koje pruža najbolje vojničke i političke 
izglede, moramo znati koji nam je stvarni ZADATAK a onda duboko savesno i visoko 
umno rasmatrati sve okolnosti koje nam čine ovu tešku situaciju. Uz to, moramo 
biti energični u rešavanju i izvođenju.</p>
<p>Osnovni elemenat, oko koga se sve okreće, jeste naša ŽIVA SILA: vojnik, 
trupa. Poznati i hteti poznati duhovne i fizičke moći vojnika, pa na njima 
zasnivati sve odluke, — to je naš imperativ. U protivnom, sva rešavanja biće 
prazna, biće filmska slika na platnu.</p>
<p>Drugi presudni faktor jeste naš politički momenat kod saveznika. Kod ovog 
pitanja ni u kom slučaju ne smemo biti »politički gerilci« jer se politika 
moćne Britanije i Amerike ne vozi nemačkim kamionima, već u glavi jednog Cerčila 
i Ruzvelta. Naime, ne smemo vršiti POKUŠAJ.</p>
<p>Treći elemenat jeste zima, u vezi sa topografskim sklopom i ekonomskom moći 
teritorije na kojoj smo.</p>
<p>Najzad, vreme potrebno za izvođenje naših planova i voj-no-političke 
promene koje će u tom nastati.</p>
<p>Rasmatrati sve te okolnosti pa konsumirati i po srednjoj liniji doneti 
odluku, znači učiniti jedino moguće i jedino danas izvodljivo. Sve, na drugi 
način i površno rešeno, katastrofalno je.</p>
<p>Još nešto, pre svega, kad su u pitanju brojne trupe, i sudbinska rešavanja, 
dopustiti da odluke donose samo FORUMI a ne pojedinci. Mogu biti jedino ova dva 
foruma: Vrhovni i neporečivi forum — naš ČIČA, a u svakom drugom slučaju 
FORUM KOMANDANATA I POLITIČKIH ZNALACA, bez-uslovno uz punu saglasnost ČIČINU.</p>
<p>VOJNIK. Rđavo hranjen, go i bos, vođen na duge marševe i u borbe pod teškim 
vremenskim neprilikama, uz to košen bolešću, vojnik nam je prestao biti jak, 
izdržljiv i bodar. On nije više sposoban za velike pothvate, sve do potpunog 
fizičkog oporavljanja i opremanja.</p>
<p>Rđavo fizičko stanje umanjilo je moral. Deluje još ono protiv čega se ne 
možemo boriti: čežnja za svojim zavičajem.</p>
<p>Neprijateljsko držanje stanovništva Bosne i inertnost bosanskih vojnih 
jedinica ubili su kod srbijanskih trupa ljubav prema opštem Ravnogorstvu i 
polet za zajedničku borbu. Ovo je nadalje nepopravimo.</p>
<p>REZIME: Za duže vreme trupe nam nisu sposobne za velike zadatke.</p>
<p>Naš politički položaj je jasan, samo treba stvarnosti gledati u oči. Ako 
učinimo ono što pojedini predlažu — odemo k najbližim savezničkim 
trupama, šta imamo da očekujemo? — Zar će Britanija za račun 15000 četnika 
da u nevreme i bez svoga plana kvari političke odnose sa milionskim Sovjetskim 
Savezom? Sigurno da neće! Pa kad bi nas i prihvatili, to bi bilo iz samilosti 
prema ljudima, no šta bi onda mogli činiti sa nama? — Sigurno ne naoružati 
nas i opremiti, već: 1) Ili staviti pod komandu Tita koga jedinu priznaju, 2) 
Ili uzeti kao svoju najamničku vojsku, 3) Ih' — da ne bi stvarali sebi teškoće 
oko naših trenja sa Titovcima — prebaciti nas u Italiju kao »rekovalescente« 
do promene političkog kursa na Balkanu.</p>
<p>Ja ne vidim nikakvog načina da bi Saveznici povoljnije rešili naše 
pitanje. Ima, ali po cenu našega Ravnogorstva i odricanja Ciče. Dakle, to što 
mi nikada nećemo učiniti. Ako neko ima druge planove — van okvira 
Ravnogorstva — ne dajemo mu pravo da sam odlučuje. Zato FORUM.</p>
<p>A kud bismo tek da nas Saveznici uopšte ne prime! — Sa svim što bi se 
imalo izdržati u probijanju do njih, mi bi tada postali napoleonska vojska 
posle Moskve... dakle izgubljeni.</p>
<p>Vlada snežna zima a nalazimo se u najpasivnijim krajevima. Ovde se ne možemo 
ishraniti, a još manje doći do ma kakve vojničke opreme. Ako je u pitanju 
pokret ka Saveznicima znači boriti se sa snežnim, besputnim i nenastanjenim 
planinama Bosne i Hercegovine. Kraj rđavih odela i obuće, boleštine će nas 
još više kositi a nemamo nikakvih sredstava ni za lečenje ni za prenos 
bolesnika i ranjenika. Posebno je pitanje probijanje pod borbom.</p>
<p>Dakle, terenske i vremenske neprilike onemogućavaju dug uspešan marš sa 
ovakvim trupama.</p>
<p>Najzad, u ovo doba godine ne preduzimaju odlučne vojničke radnje ni 
najopremljenije vojske sveta, već se u zamahu nedovršenih jesenjih ofanziva 
izvode najneophodnije taktičke radnje sa kojima se dočeka proleće. A mi, 
goli, bosi i iznureni hoćemo da preduzmemo najsudbonosniji i to — POKUŠAJ.</p>
<p>VREME nam je učinilo sve ovo, vreme će nam doneti i bolje dane. A mi hoćemo 
presudnu radnju ničim ne pripremljenu, ničim do našom nevoljom i mukom 
potkrepljenu.</p>
<p>Sa verovatnog gledišta da nas Saveznici sada ne bi primili kao saveznike, 
onda — ma šta dalje sa nama bilo — PROTECI CE VREME u kome sigurno ima da 
se promene i političke i vojničke prilike u Majci Srbiji, a mi ćemo tada — 
u najpotrebnijem času — biti odeljeni prostorom i nemoćni za ono 
najglavnije: za oslobođenje i buđenje Srbije.</p>
<p>Svaka situacija povoljnija od izloženoga, u navali na Saveznike, opet nam ne 
pruža mogućnosti da izvedemo svoje Delo za koje postojimo.</p>
<p>OPŠTI ZAKLJUČAK: Neisplativo je i možda katastrofalno vojničkom snagom vršiti 
ma kakve političke opite. Normalno je da politika pripremi vojnički teren, a 
ne vojska — pogotovu naša vojska — politički.</p>
<p>ŠTA PREDUZETI?</p>
<p>1.&nbsp; — Stvoriti mogućnost da se vojnik oporavi i opremi. Za ovo je 
uslov izbor bogatije prostorije na kojoj se može duže opstati.</p>
<p>2.&nbsp; — Ne tražiti borbu, već je samo u nuždi primati.</p>
<p>3.&nbsp; — Razviti propagandu u trupi i širiti našu Ideologiju. 4. — Sa 
razvijanjem vojno-političkih događaja bližiti se</p>
<p>Srbiji koja jedino treba da je naš cilj, te biti spreman za upad u danom 
momentu.</p>
<p>5. — Tražiti načine da se sa Srbijom uspostavi kurirska veza.</p>
<p>Gornji uslovi ne mogu se ni jednom prostorijom u potpunosti zadovoljiti, ali 
najviše uslova za to pruža Bosna se-verno od linije Višegrad—Sarajevo.</p>
<p align="center">10 januara 1945. godine.</p>
<p align="center">kapetan <strong>Marko Lj. Muzikravić</strong></p>
<p align="left">1 Original (pisan na mašini, ćirilicom) u Arhivu VII, Ča, k. 
45, reg. br. 7/6 (S-V-5315/l).</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_134.htm"><b>Prethodni dokument</b></a></TD>
<TD><a href="4_14_4_136.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
