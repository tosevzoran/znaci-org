<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_91.htm"><b>Prethodni dokument</b></a></TD>
<TD><a href="27_93.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext3Italic" style="margin-top:0mm;margin-right:0mm;margin-bottom:
0mm;margin-left:92.0pt;margin-bottom:.0001pt;line-height:normal;background:
transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Footnote60">ZA BRIGADOM</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:11.0pt;font-family:&quot;Times New Roman&quot;;mso-fareast-language:
SR-CYR;font-weight:normal" class="Bodytext2">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:11.0pt;font-family:&quot;Times New Roman&quot;;mso-fareast-language:
SR-CYR;font-weight:normal" class="Bodytext2">Pripreme</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
za pokret su izvršene brzo i temeljno. Komandant 1. bataljona je ostavio Nika 
Đuraševića i mene za vezu s delovima naše i 2. dalmatinske brigade.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Borci su odmicali u noć, 
u pravcu Balinovca. Komandant brigade navrati pored nas dvojice. Reče nam da tu 
ostanemo najviše dvadesetak minuta. Priupitasmo ga kojim pravcem da idemo da 
bismo stigli brigadu. On nam reče i pođe za brigadom.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Minuti su sporo 
prolazili, činili su se duži nego sati. Petnaest ih je već prošlo, a iz očekivanih 
jedinica nije niko pristizao. Borba se nigde nije čula. To nas je uznemirilo. 
Počela se javljati misao da su jedinice koje očekujemo otišle možda drugim 
putem, stigle brigadu i zajedno s njom prošle kroz neprijateljev obruč bez 
borbe.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prošlo je bilo već četrdeset 
pet minuta od kako smo ostali ovde. Ostati do jutra, značilo je naći tu 
sigurnu smrt. Odlučili smo da krenemo pravcem kojim je prošla brigada.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U nekoj dolini južno 
od nas čulo se dozivanje. Pomislili smo da su to delovi naših jedinica. Nismo 
se javili, jer se moglo dogoditi da to bude i neprijatelj. Čekali smo neko 
vreme, ali iz tog pravca niko nije dolazio. Samo se sad čuo tup udar sekire i 
dozivanje, koje zbog daljine nismo mogli razumeti. Prošlo je novih petnaest</span><span lang="SR-CYR" style="font-size:12.0pt;font-family:&quot;Times New Roman&quot;;color:black;mso-fareast-language:
SR-CYR"> </span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">minuta. Šta da radimo? Da idemo i proverimo ko je 
U dolini? Dogovorili smo se da ja pođem, a Niko da sačeka </span><span lang="HR" style="font-family:&quot;Times New Roman&quot;;mso-ansi-language:HR;mso-fareast-language:
SR-CYR">d</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">a ne bi odnekud naišle slučajno jedinice koje smo 
očekivali.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Rastanak nas je 
uzbudio. Pomislio sam: &quot;Može se vrlo lako deeiti da se više nikada ne 
vidimo&quot;.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Spustio 
sam se oprezno niz strmu stranu. Udari sekire su se čuli sve jasnije. Osetio 
sam i miris dima. Puzeći između drveća privlačio sam se vatri. Nekoliko 
siluete su promicale tamo-amo, nisam mogao raspoznati jesu li to naši ili 
neprijateljevi vojnici. Kad sam se primakao sasvim blizu čuo sam riječ 
&quot;druže&quot;. Ustao sam i uputio se k vatri. Oko nje su bili borci iz 
Kragujevačkog bataljona, među kojima i nekoliko ranjenika. Iznenadili su se 
kada su me ugledali. Nije bilo mnogo vremena za razgovor. Rekao sam im da ugase 
vatru i objasnio im naređenje štaba brigade — da odbace sve euvišno, da sa 
sobom uzmu što više bombi, municije i lakšeg oružja. Odista su teško mogli 
da ee pomire s tim da ostave komoru i uz to pojedine lične stvari s kojima se, 
može biti, nerado rastaju. Ali druge nije bilo.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Ispeli 
smo se na proplanak, gde nas je čekao Niko. Bilo nas je oko četrdeset boraca. 
Jaka grupa, što uliva pouzdanje. Sada je već lakše. Borba se nigde unaokolo 
ne čuje. Probijaćemo se sami, za brigadom.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Nismo 
daleko odmakli kad naiđosmo na ostavljene brigadne i bataljonske komore. Konji 
su stajali, natovareni kazanima i opremom. Dalje nisu mogli. Ispred njih se 
nalazila visoka stena, a sa dve strane zjapila je provalija. Tužna slika. U 
prolazu poneko bi konje pomilovao rukom. To im je bio poslednji pozdrav.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Posle 
nekoliko koraka izgledalo je da ii mi ne možemo dalje. Zagledali smo levo i 
desno, ali uzalud — samo duboka provalija! Ali kuda, kojim putem je prošla 
brigada? Da se nije vratila natrag? Ili je možda prošla cored nas, a mi je 
nismo primetili?</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Ne, 
to nije bilo mogućno!</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Izgledalo 
je kao da su kolone brigade u zemlju propale. Ponovo smo tragali. Pronađosmo 
nekakav uzani prolaz, ali kako utvrditi da je brigada baš tuda prošla? Srećom, 
jedan od boraca je imao baterijsku lampu.<span class="Bodytext3"> Svetlost </span>ogrnusmo 
šinjelima. Pred nama se ukazaše tragovi.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Brigada 
se ovuda spustila!</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Uhvatismo 
se za ruke i počesmo silaziti. Pred zoru smo bili u podnožju.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Posle 
je sve bilo lakše. Stigli smo delove brigade. A kad smo se javili štabu, 
komandant je baš izdavao naređenje štabovima bataljona za juriš na 
Balinovac. Onda je brigada, u streljačkom stroju, izvršila onaj poznati juriš 
koji je označio proboj obruča pete ofanzive.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Footnote3">Vlad</span><span lang="HR" style="font-size:9.0pt;mso-ansi-language:HR;
mso-fareast-language:SR-CYR" class="Footnote3">o</span><span lang="HR" style="font-size:9.0pt;mso-fareast-language:SR-CYR" class="Footnote3"> 
</span><span style="font-size:9.0pt;mso-fareast-language:SR-CYR" class="Footnote3">PEJAKOVIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_91.htm"><b>Prethodni dokument</b></a></TD>
<TD><a href="27_93.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
