<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_18.htm"><b>Prethodni dokument</b></a></TD>
<TD><a href="27_20.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading3Spacing3pt" style="margin-top:0mm;margin-right:0mm;margin-bottom:
0mm;margin-left:89.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark20"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading3Spacing2pt2">NAŠ 
DRUG PESNI</span></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading3Spacing2pt2">K</span></p>
<p class="Heading31" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Ležali smo u učionici, na slami, odvojeni drvenim 
pregradama. U jednom uglu Živadin</span><a style="mso-footnote-id:ftn1" href="#_ftn1" name="_ftnref1" title><sup><span style="mso-special-character: footnote; mso-fareast-language: SR-CYR" lang="SR-CYR">[1]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
je ječao. U drugom delu učionice, gotovo polusvesna, pevušila je drugarica 
Bursać</span><a style="mso-footnote-id:ftn2" href="#_ftn2" name="_ftnref2" title><sup><span style="mso-special-character: footnote; mso-fareast-language: SR-CYR" lang="SR-CYR">[2]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR">. 
Između dasaka kojima su bili pokriveni razlupani prozori, vetar je ubacivao snežnu 
prašinu.</span></p>
<p class="Heading31" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Decembar 1942. godine.</span></p>
<p class="Heading31" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bilo je to u vreme 
prvih žestokih okršaja novoformirane divizije s Nemcima, četnicima, ustašama 
i domobranima na području centralne Bosne.</span></p>
<p class="Heading31" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naša bolnica je u 
Dubravi, blizu Jošavke. Belo okrečena školska zgrada. Dvorište razgrađeno. 
Pored škole zvonik, bez zvona. Ko zna ko ga je odneo? Okolo zgrade nekoliko 
lipa i oraha, a dalje — razbacano desetak kućica, pokrivenih snegom. Sa uzvišice 
na kojoj se nalazi škola pruža se kotlina dugačka nekoliko kilometara, pruža 
se sve do brda iza kojih kao da se nazire ravnica Posavine i njive koje obećavaju 
obilje svega.</span></p>
<p class="Heading31" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Neko nam je ispričao 
da je u ovoj zgradi bio štab četničkog komandanta Rada Radića. U učionici u 
kojoj sada ležimo ubijen je legendarni borac i junak iz Krajine doktor Mladen 
Stojanović.</span></p>
<p class="Heading31" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nije se znalo koliko ćemo 
ovde ostati. Sve je zavisilo od operacija naših jedinica. Ali svi su se 
trudilr! da bolnica što normalnije izgleda. Čak je na jednom zidu, spolja, 
stavljena i oznaka Crvenog krsta.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Drugarica Bursać je 
imala krupne, crne i nasmejane oči, rumeno lice i gustu, razasutu kosu. Teško 
je ranjena kada se probijala da previje ranjenog druga koji je ostao na čistini. 
Mitraljeski rafal prerezao joj je noge. Dobila je gangrenu. Protiv njene volje 
morali su da joj amputiraju jednu nogu. Ona je tada bila u nesvesti. Nije ni 
znala da je izvršena amputacija. Ima i dalje velike bolove, pa ipak je čujemo 
kako pevuši: &quot;U Bosni se podignula raja&quot;.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Svi bde nad njenim 
zdravljem. Doktor Đura</span><a style="mso-footnote-id:ftn3" href="#_ftn3" name="_ftnref3" title><sup><span style="mso-special-character: footnote; mso-fareast-language: SR-CYR" lang="SR-CYR">[3]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
je stalno pored njenog kreveta. Mi ga često zapitkujemo kako joj je. On kaže 
da je sve beznadežno. Nalazi se u agoniji. Ipak, na trenutke, nanovo počinje 
pesmu, uvek po jednu strofu, onda zastane, pa opet nastavi da pevuši.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nedaleko od nje leži 
Živadin. On je iz Gruže. Ranjen je u ruku i ispod kolena. Svi mislimo da mu 
rane nisu teške, a on se stalno previja, ječi. Pita druga kome da pokloni pušku, 
ostavlja poruku majci... Teško nam pada takvo njegovo držanje, ali svakome je 
neprijatno da ga opomene.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U toku noći umrla je 
drugarica Bursać. Sahranili su je u dvorištu škole.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ujutru je Živadinu 
bilo veoma teško. Nije mogao da se uzdrži a da povremeno ne jauče. Bilo je i 
drugih teških ranjenika sa amputiranim rukama i nogama, ali su se suzdržavali. 
Štaviše, trudili su se da unesu veselost, raspoloženje, ne hajući na svoje 
trenutno fizičko stanje. Zamerali smo Živadinu. Posle mnogo ustezanja 
opomenuli smo ga da se savlada. On se s mukom umirio.</span></p>
<p class="Heading31" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U svanuće je umro.</span></p>
<p class="Heading31" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sahranili su ga pored 
drugarice Bursać.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Doktor Đura nam je 
ispričao da je Živadin bio teško ranjen. Parče bombe mu se bilo uglavilo u 
splet živaca u predelu butine. To izaziva neopisive bolove. Čovek se oseća 
kao kad bi mu zabijali iverje ispod nokata. Svima je bilo nelagodno što smo Živadinu 
prebacivali za njegovo držanje.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U jednoj učionici leži 
nas dvadesetak ranjenika. Borci iz Šumadije, Sarajeva, Krajine, Sandžaka, Crne 
Gore. Da bismo zaboravili na muke, a i da nam ne bi bilo dosadno, poluglasno uvežbavamo 
partizanske pesme. Imamo i nekoliko knjiga. Održavamo teorijske časove. 
Trudimo se da nam svaki sat posle vizite nečim bude ispunjen.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kada sve to dosadi, pišemo 
članke za džečne novine. Svako na parčetu hartije napiše šta želi. 
Pojedinci su pisali pesme. Sređene napise smo prepisivali u nekoliko primeraka 
i slali našima — u brigadu.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Osman,</span><a style="mso-footnote-id:ftn4" href="#_ftn4" name="_ftnref4" title><sup><span style="mso-special-character: footnote; mso-fareast-language: SR-CYR" lang="SR-CYR">[4]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Dragica</span><a style="mso-footnote-id:ftn5" href="#_ftn5" name="_ftnref5" title><sup><span style="mso-special-character: footnote; mso-fareast-language: SR-CYR" lang="SR-CYR">[5]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
i Bosa</span><a style="mso-footnote-id:ftn6" href="#_ftn6" name="_ftnref6" title><sup><span style="mso-special-character: footnote; mso-fareast-language: SR-CYR" lang="SR-CYR">[6]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
su inicijatori pričanja o svojim krajevima. Tako se bolje upoznajemo i zbližavamo. 
Osman govori o Sarajevu, drugi o Kragujevcu. Sve nove i nove teme razgovora. Svi 
pažljivo slušaju. Neko priča kako se gradila &quot;Šipadova&quot; pruga, 
kako je pripreman i izveden drvarski štrajk, kako su u ove krajeve došli 
Poljaci, Ukrajinci, Galicijani. Razgovara se o religiji, davno gledanim 
filmovima i ko zna kada pročitanim pripovetkama. Za mnoge su ovo nova saznanja 
o bliskim i dalekim događajima, ljudima, pojmovima.</span></p>
<p class="Heading31" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Jednog dana je Osman 
svečanim glasom objavio:</span></p>
<p class="Heading31" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Sada će da govori 
naš drug pesnik.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bio je to Jovan Popović,</span><a style="mso-footnote-id:ftn7" href="#_ftn7" name="_ftnref7" title><sup><span style="mso-special-character: footnote; mso-fareast-language: SR-CYR" lang="SR-CYR">[7]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
ćutljivi i tihi posmatrač naših dotada burnih razgovora. Većina ga nije lično 
poznavala. Bosa, beogradska radnica, o njemu je oduševljeno pričala i čudila 
se kako ima nekog koji ne zna autora &quot;Reda mora da bude&quot; i mnogih 
popularnih pesama i recitacija koje smo izvodili na našim bataljonskim 
priredbama. Ispostavilo se, međutim, da ga mnogi znaju, ali niko nije ni 
pretpostavljao da je taj naš pesnik tako običan, ćutljiv, nezapažen.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bio je ozleđen krajem 
novembra. Išao je dolinom Vrbasa u koloni sa štabom 1. proleterske. Ispred 
njega su išli kuriri brigade. Jedan od njih, Popče, odjednom je iznenadno 
poterao konja. Pojurili su i ostali, pa i Jovanov. U trku je naleteo na jednu 
granu i ozledio oko. Nije ni jauknuo. Nije se nikome ni požalio. Nije se ni 
naljutio. Tek kad mu je oko buknulo, zbog neizdržljivih bolova obratio se 
lekaru. Drugovi su ga tada primorali da ide u bolnicu, jer je postojala opasnost 
da izgubi ne samo povređeno nego i drugo oko.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ležao je gotovo 
neprimetan. Inače nije mogao da jede tešku hranu — pasulj i krompir, ali ni 
mleko nije hteo da pije. Govorio je: &quot;To je za teške ranjenike&quot;. Malo 
je spavao. Lojanica je pored njegovog ležaja gorela gotovo po celu noć. Stalno 
je nešto zapisivao.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pričao nam je o 
Posavini, o Bori Kečiću, o borbi posavskih partizana u ravnici. Voleo je da 
priča o Španiji.</span></p>
<p class="Heading31" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Jednog dana zamolili 
emo ga da nam recituje svoju najnoviju pesmu. Rado je pristao i rekao da mu je 
milo što ćemo mu mi biti prva publika. I počeo je tihim glasom, kao da razmišlja, 
sada veoma poznatu pesmu &quot;Dolaze, do~ laze proleterske brigade&quot;.</span></p>
<p align="right"><span style="font-size:9.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
SR-CYR;mso-bidi-language:AR-SA" class="Bodytext31">Mirko JOVANOVIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="BodytextItalic6" align="left" style="margin-left:21.0pt;text-align:left;
line-height:9.0pt;mso-line-height-rule:exactly;tab-stops:28.1pt;background:
transparent"><a style="mso-footnote-id:ftn1" href="#_ftnref1" name="_ftn1" title><span class="Bodytext"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[1]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext"> Живадин Симовић.</span></p>
  </div>
  <div style="mso-element:footnote" id="ftn2">
    <p class="BodytextItalic6" align="left" style="margin-left:21.0pt;text-align:left;
line-height:9.0pt;mso-line-height-rule:exactly;tab-stops:28.3pt;background:
transparent"><a style="mso-footnote-id:ftn2" href="#_ftnref2" name="_ftn2" title><span class="Bodytext"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[2]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext"> Болничарка 2. 
    батаљона 3. крајишке бригаде.</span></p>
  </div>
  <div style="mso-element:footnote" id="ftn3">
    <p class="BodytextItalic6" align="left" style="margin-left:25.0pt;text-align:left;
line-height:9.0pt;mso-line-height-rule:exactly;background:transparent"><a style="mso-footnote-id:ftn3" href="#_ftnref3" name="_ftn3" title></a><span class="Bodytext"><sup><span lang="SR-CYR" style="mso-ascii-font-family:&quot;Microsoft Sans Serif&quot;;
mso-hansi-font-family:&quot;Microsoft Sans Serif&quot;;mso-bidi-font-family:&quot;Microsoft Sans Serif&quot;;
mso-fareast-language:SR-CYR">8</span></sup><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
    Др Ђура Мештеровић.</span></span></p>
  </div>
  <div style="mso-element:footnote" id="ftn4">
    <p class="BodytextItalic6" align="left" style="margin-left:26.0pt;text-align:left;
line-height:9.0pt;mso-line-height-rule:exactly;tab-stops:33.55pt;background:
transparent"><a style="mso-footnote-id:ftn4" href="#_ftnref4" name="_ftn4" title><span class="Bodytext"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[4]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext"> Салих 
    Османбеговић Осман.</span></p>
  </div>
  <div style="mso-element:footnote" id="ftn5">
    <p class="BodytextItalic6" align="left" style="margin-left:26.0pt;text-align:left;
line-height:9.0pt;mso-line-height-rule:exactly;tab-stops:33.2pt;background:
transparent"><a style="mso-footnote-id:ftn5" href="#_ftnref5" name="_ftn5" title><span class="Bodytext"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[5]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext"> Драгица Штрака.</span></p>
  </div>
  <div style="mso-element:footnote" id="ftn6">
    <p class="BodytextItalic6" align="left" style="margin-left:26.0pt;text-align:left;
line-height:9.0pt;mso-line-height-rule:exactly;tab-stops:33.2pt;background:
transparent"><a style="mso-footnote-id:ftn6" href="#_ftnref6" name="_ftn6" title></a><span class="Bodytext"><sup><span lang="SR-CYR" style="mso-ascii-font-family:
&quot;Microsoft Sans Serif&quot;;mso-hansi-font-family:&quot;Microsoft Sans Serif&quot;;mso-bidi-font-family:
&quot;Microsoft Sans Serif&quot;;mso-fareast-language:SR-CYR">8</span></sup><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> Боса Ратковић.</span></span></p>
  </div>
  <div style="mso-element:footnote" id="ftn7">
    <p class="BodytextItalic6" align="left" style="margin-left:26.0pt;text-align:left;
line-height:9.0pt;mso-line-height-rule:exactly;background:transparent"><a style="mso-footnote-id:ftn7" href="#_ftnref7" name="_ftn7" title><span class="Bodytext"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[7]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext"> Књижевтаик. тада у 
    полигодјелу 1. пролетерске бритаде.</span></p>
  </div>
</div>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_18.htm"><b>Prethodni dokument</b></a></TD>
<TD><a href="27_20.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
