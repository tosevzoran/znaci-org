<html>
<head>
<meta http-equiv="Content-Type" content="text/html; charset=utf-8">

<title>USTANAK NARODA JUGOSLAVIJE 1941. - PODRINJSKI PARTIZANSKI ODRED</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>USTANAK NARODA JUGOSLAVIJE 1941.<br>PODRINJSKI PARTIZANSKI ODRED<br>PERIOD PRVE NEPRIJATELJSKE OFANZIVE</b><br>


<CENTER><TABLE border="1"><TR><TD><a href="37.htm"><b>Sadr&#382;aj</b></a></TD>
<TD><a href="37_11_16.htm"><b>Prethodni dokument</b></a></TD>
<TD><a href="37.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;mso-pagination:widow-orphan"><span lang="HR" style="font-size:12.0pt;mso-ansi-language:HR">KAKO 
SU STRADALI Š</span><span lang="DE" style="font-size:12.0pt;mso-ansi-language:DE">TAB</span><span lang="HR" style="font-size:12.0pt;mso-ansi-language:HR"> 
ODREDA, OKRUŽNI KOMITET I ČETE<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">U Mačvi, 
Pocerini i Jadru, gde je preko zime trebalo da ostanu čete Podrinjskog odreda, 
stanje je bilo veoma teško. Nemačke posade bile su u Šapcu, Bogatiću, 
Loznici i Lešnici, a manje granične posade u Badovincima i M. Mitrovici. Osim 
ovih stalnih posada, iz Šapca prema Zvorniku kretale su se tih dana veće nemačke 
motorizovane jedinice, koje su išle za Bosnu. Pored Nemaca bilo je i dosta četnika. 
Četnici vojvode Bratića bili su u većem broju mačvanskih sela, a u Jadru su 
bili četnici Đoke Tešmanovića. Nedićevsko-ljotićevski odred sa sedištem u 
Šapcu imao je takođe svoje čete u velikom broju sela Mačve, Pocerine i 
Jadra. Svi su oni imali municije koliko su hteli i trošili su je nemilice. Bili 
su pored toga dobro obučeni i obuveni. Uz to, pored plate, imali su i premije 
za svakog ubijenog ili živog uhvaćenog partizana.</span><span style="font-size:12.0pt"><o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Ponovo 
su bile uspostavljene okupatorske opštinske vlasti. U nekim opštinama bilo je 
takvih koji su hteli da izvrše svako nemačko naređenje. Takav je bio u 
Drenovcu Bata Dukić a sličnih je bilo u Bogatiću i M. Mitrovici. Opet su u Mačvi 
glavnu reč vodili »ugledni domaćini«, koji su zajedno sa četnicima i drugim 
naoružanim neprijateljskim vojnicima vršili strašan teror nad narodom, a 
posebno nad partizanskim porodicama. U svakom selu imali su ponekog izdajnika, 
špijuna, potkazivača koji su pazili na partizanske porodice i simpatizere, kud 
idu, ko kod njih dolazi i dostavljali svoja zapažanja četnicima. Od okupatora 
su dobijali oružje da bi ubijali partizane. Tako naoružani vodili su Nemce, 
nedićevce i četnike i po poljima pretresali kolibe i slamu ne bi li tamo pronašli 
sklonjene partizane. Služili su se svim sredstvima provokacije i potkazivanja. 
Dovoljna je bila sumnja da je neko bio u partizanima, ili da su kod njega 
partizani dolazili ili da kn je davao hranu, pa da bude streljan. Seljaci su se 
bili strašno uplašili. Niko u ovakvim prilikama nije smeo da primi partizana. 
Otac se, takoreći, odricao sina. Teško je bilo naći nekog da nam pruži pomoć, 
a zima je bila izuzetno jaka. Eto, na takav teren u Mačvi krenule su tri 
partizanske čete sa Cera.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Čete 
nisu mogle ni proći do Mačve, a kamoli ostati u njoj. One su, pošto su stalno 
vodile borbe s četnicima i nedićevcima. a još bez municije, razbijene za 
nekoliko dana. Većina boraca je izginulo ili zarobljeno. Manji broj je uspeo da 
se probije do svojih kuća, da se skloni i ostane do proleća. Treća od ovu četa 
uspela je da se s manjim brojem probije u Mačvu i tame ostane do početka marta 
1942. godine, kada je i ona bila razbijena. Većina </span><span lang="DE" style="font-size:12.0pt;mso-ansi-language:DE">je 
</span><span lang="HR" style="font-size:12.0pt;mso-ansi-language:HR">poginula 
ili zarobljena. Komandir je uhvaćen i streljan. I četa koja je poslata u 
Pocerimiu ubrzo je razbijena i uništena.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Loznička 
četa koja je poslata u Jadar zadržala se tamo 2-3 dana. Za to vreme vodila je 
teške borbe s četnicima. Izgubila je dosta ljudi i ostala bez municije. 
Vratila se ponovo na Cer. Tu je našla komandanta i komesara odreda i štab 
bataljona. Odatle je krenula u Tekeriš. S četom je pošla i </span><span style="font-size:
12.0pt">Vera </span><span lang="HR" style="font-size:12.0pt;mso-ansi-language:
HR">Blagojević, član </span><span style="font-size:12.0pt">OK. </span><span lang="HR" style="font-size:12.0pt;mso-ansi-language:HR">Bila 
je bolesna i veoma iscrpena. Pošla je kod svojih stričeva u Tekeriš da bi se 
sklonila dok ne ozdravi. Tako je tamo ostala do marta, kada su je uhvatili četnici, 
predali Nemcima, a ovi je, posle strašnog mučenja u logoru u Šapcu, istog 
meseca streljali. I ovu su četu oko 28. decembra, razbili četnici i nedićevci.</span><span style="font-size:12.0pt"><o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Kada 
su čete otišle na određeni teren, štab odreda (sem Danila Lekića) i štab 
Mačvanskog bataljona spustili su se sa Cera u selo Belu Reku. Tu ih je 25. 
decembra našao i sekretar </span><span style="font-size:12.0pt">OK </span><span lang="HR" style="font-size:12.0pt;mso-ansi-language:HR">Dobrosav 
Radosavljević i pridružio im se. U ovoj grupi bilo ih je tada sedmorica: 
sekretar </span><span lang="DE" style="font-size:12.0pt;mso-ansi-language:DE">OK</span><span lang="HR" style="font-size:12.0pt;mso-ansi-language:HR"> 
Dobrosav Radosavljević Narod, član </span><span lang="DE" style="font-size:12.0pt;mso-ansi-language:DE">OK</span><span lang="HR" style="font-size:12.0pt;mso-ansi-language:HR"> 
i komesar bataljona Lala Stanković, komandant bataljona Danilo Bakić i još 
dva borca i dva kurira. Noćili su u Beloj Reci u kući Radojčića, koji je bio 
naš čovek, i koji se tada nalazio u logoru u Šapcu. Preko dana sklanjali su 
se u neku šumu u jednu kolibu.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Radovan 
Vuković i Danilo Bakić rastali su se od ostalih 17. decembra i otišli u srez 
jadarski. Istog dana uveče Dobrosav Radosavljević i kurir Berić otišli su u 
kuću jednog seljaka, koji je toga dana bio u Šapcu, da bi čuli kakva je 
pucnjava bila u blizini Šapca. Iste večeri u Belu Reku je došla iz Čuljkovića 
patrola ljotićevaca »dobrovoljaca«. Stigli su u selo oko 20 časova, zadržali 
su se u školi do 23 časa i onda otišli kući Božidara Radojčića, u kojoj 
su bili navedeni drugovi. Upali su kuću i u prvom odeljenju našli kurira Andrića, 
koji je bio na straži. Andrić je spavao. Razoružali su ga, a onda su kroz 
prozore i vrata pucali u sobu gde su ostali drugovi spavali. Zatim su pobegli, 
jer ih je bilo svega nekoliko.</span><span lang="DE" style="font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Čuvši 
pucnjavu, Dobrosav Radosavljević i kurir Berić odmah su se vratili i kad su ušli 
u Radojčićevu kuću našli su mrtve Nebojšu i Lalu Stankovića, Mirka Graora 
i mitraljesca Mošu Srnića.</span><span lang="DE" style="font-size:12.0pt;
mso-ansi-language:DE"><o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Tako 
je sekretar </span><span lang="DE" style="font-size:12.0pt;mso-ansi-language:
DE">OK </span><span lang="HR" style="font-size:12.0pt;mso-ansi-language:HR">Dobrosav 
Radosavljević ostao sam, prebacio se u selo Dobrić i tu uspeo da se održi do 
polovine marta. Onda je pokušao da se prebaci u selo Petkovicu, ali su ga četnici 
otkrili, uhvatili i predali Nemcima koji su ga aprila 1942. godine obesili u Šapcu.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Duško 
Ostojić, organizacioni sekretar </span><span lang="DE" style="font-size:12.0pt;
mso-ansi-language:DE">OK</span><span lang="HR" style="font-size:12.0pt;
mso-ansi-language:HR">, bio je poslat u Mačvu. Između Klenja i Dublja četnici 
su ga opkolili. Borio se dok je imao municije, a poslednji metak ostavio je za 
sebe.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Zdravko 
Šestić, član </span><span lang="DE" style="font-size:12.0pt;mso-ansi-language:
DE">OK</span><span lang="HR" style="font-size:12.0pt;mso-ansi-language:HR">, 
uspeo je da dođe u svoje selo Ševarice. Tu je ostao do marta 1942. a onda je 
krenuo da se prebaci u Bosnu. Četnici su ga primetili i napali. U borbi s njima 
poginuo je. Posle ovoga više nije ostao nijedan član </span><span lang="DE" style="font-size:12.0pt;mso-ansi-language:DE">OK</span><span lang="HR" style="font-size:12.0pt;mso-ansi-language:HR"> 
Svi su izginuli.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Komesar 
odreda Radovan Vuković pošao je iz Jadra krajem decembra 1941. ili početkom 
januara 1942. godine prema Rađevini da uhvati vezu sa Glavnim štabom za 
Srbiju. U put je negde poginuo. Kako je u odredu bio poznat pod imenom Ljuba 
Radovanović a sa sobom nije imao nikakvih legitimacija, to se nije moglo ni 
utvrditi gde je i kada poginuo.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Petnaestog 
januara 1942. godine Glavni štab </span><span style="font-size:12.0pt">NOP</span><span lang="HR" style="font-size:12.0pt;mso-ansi-language:HR"> 
odredi za Srbiju primio je naređenje Vrhovnog komandanta </span><span style="font-size:12.0pt">NOP</span><span lang="HR" style="font-size:12.0pt;mso-ansi-language:HR"> 
odreda Jugoslavije druga Tita od 8. januara 1942. godine u vezi s radom i 
zadacima </span><span style="font-size:12.0pt">NOP</span><span lang="HR" style="font-size:12.0pt;
mso-ansi-language:HR"> odreda u kome se kaže:<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><i><span lang="HR" style="font-size:11.0pt;mso-bidi-font-size:12.0pt;
mso-ansi-language:HR">U pogledu grupisanja snaga ovako ćete postupiti: 
Podrinjski odred neka stvori uporište u predelu: Cer planina — Vlašić 
planina. Sa ove prostorije neka dejstvuje ka Vladimircima, Šapcu, Mačvi, Lešnici, 
Loznici i </span><span lang="DE" style="font-size:11.0pt;mso-bidi-font-size:
12.0pt;mso-ansi-language:DE">Zavlaki</span><span lang="HR" style="font-size:11.0pt;mso-bidi-font-size:12.0pt;mso-ansi-language:HR">.<sup>24<o:p>
</o:p>
</sup></span></i></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><b><sup><span lang="HR" style="mso-bidi-font-size:12.0pt;
letter-spacing:-.35pt;mso-ansi-language:HR">24</span></sup><span lang="HR" style="mso-bidi-font-size:12.0pt;letter-spacing:-.35pt;mso-ansi-language:
HR"> </span><span lang="HR" style="mso-bidi-font-size:12.0pt;mso-ansi-language:
HR">Zbornik II/2, str. 179.<i><o:p>
</o:p>
</i></span></b></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Ovo 
naređenje Podrinjski </span><span style="font-size:12.0pt">NOP</span><span lang="HR" style="font-size:12.0pt;mso-ansi-language:HR"> 
odred nije primio. Njega tada više nije bilo.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Samo 
jedna četa Pocerskog bataljona vratila se u Dragodol. Ona je kasnije ušla u 
sastav Valjevskog partizanskog odreda i ostala s njim sve dok je ovaj odred 
postojao.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Iako 
uz najveće teškoće i opasnosti, oko 100 boraca Podrinjskog </span><span style="font-size:12.0pt">NOP</span><span lang="HR" style="font-size:12.0pt;
mso-ansi-language:HR"> odreda uspelo je da se sačuva u toku zime i da ne padne 
u ruke neprijateljima. Odmah u proleće 1942. godine počinju se međusobno 
povezivati i organizovati politički rad.<o:p>
</o:p>
</span></p>
<span lang="HR" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Milovan BATANOVIĆ BATAN</span>
<p>
<br>
<CENTER><TABLE border="1"><TR><TD><a href="37.htm"><b>Sadr&#382;aj</b></a></TD>
<TD><a href="37_11_16.htm"><b>Prethodni dokument</b></a></TD>
<TD><a href="37.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

