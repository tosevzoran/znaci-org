<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_41.htm"><b>Prethodni dokument</b></a></TD>
<TD><a href="49_43.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b>Napad na 
Gorenju Vas<o:p>
</o:p>
</b></p>
<p class="MsoNormal">&nbsp;<o:p>
</o:p>
</p>
<p class="MsoNormal">Posle likvidacije uporišta u Železnikima, jedinice 31. 
divizije povukle su se radi privremenog predaha na sektor Cerkna. Gradnikova 
brigada se razmestila u rejonu Stare Oselice, isturajući jača obezbeđenja od 
uporišta Gorenja Vas. <span lang="DE" style="mso-ansi-language:DE">Na ovim položajima 
je ostala do 29. novembra i tada je, sa ostalim jedinicama divizije, krenula na 
sektor Žirija. Na tom sektoru je u poslednje vreme veoma porasla aktivnost 
domobranskih i četničkih jedinica koje su bile razmeštene po Dolomitima, pa 
su neprijateljske zasede i patrole često upadale u Žirovsku dolinu, pljačkale 
i terorisale narod.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neposredan 
zadatak jedinica 31. divizije na sektoru Žirija bio je, pre svega, da suzbije 
neprijateljsku aktivnost i da obezbedi najnužnije zalihe hrane za zimske 
mesece.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinice 31. 
divizije, kad su stigle u Žirovsku dolinu, posele su položaje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na desnom 
krilu nalazila se Vojkova brigada u rejonu Vrsnika i Razpotja, obezbeđujući se 
od pravca Idrije i Dolomita.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na levom bila 
je Prešernova brigada u rejonu Kladje (u severnom delu Žirovskog vrha) — 
Stara Oselica — Srednje brdo (severno od Gorenje Vasi) koja je imala zadatak 
da sa tri strane blokira neprijateljsko uporište Gorenja Vas.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U centru se 
nalazila Gradnikova brigada. Najvažniji zadatak imao je 1. bataljon koji se 
nalazio u rejonu Goropeka, tj. da spreči pokušaje prodora neprijatelja u Žirovsku 
dolinu drumom Rovte — Žiri, duž kose Sv. </span>Trije kralji — Goropek ili 
eventualno dolinom Račeve. Na levom krilu 1. bataljona, na sektoru Blaža, 
nalazio se 3. bataljon, sa zadatkom da brani greben Žirovskog vrha od 
neprijateljskog napada iz Suhog Dola i Lučina. Položaje 3. bataljona 
Gradnikove kod Blaža i 3. bataljona Prešernove brigade na Kladju spajao je 2. 
bataljon Gradnikove koji se nalazio kod Bukoveca, na grebenu Žirovskog vrha i 
imao zadatak da obezbeđuje pravac od Lučina i Suhog Dola.</p>
<p class="MsoNormal">Odbrambeni položaji brigade bili su dosta nepovoljni, naročito 
kod 1. bataljona u rejonu Goropeka koji bi, u slučaju jačeg neprijateljskog 
pritiska, morao da se povlači duž Žirovske doline. U nešto boljem položaju 
bili su 2. i 3. bataljon jer su se nalazili na grebenu. Štab brigade upozorio 
je jedinice na budnost jer su domobrani na ovom sektoru imali jaku obaveštajnu 
službu<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.</p>
<p class="MsoNormal">Prve veće borbe otpočele su 2. decembra. Tada je 
neprijatelj koordiniranom akcijom napao jedinice 31. divizije iz nekoliko 
pravaca. U početku je napadao sa relativno malim snagama kako bi stvorio utisak 
da je u pitanju veća ofanziva pa da bi se divizija povukla sa ovog terena.</p>
<p class="MsoNormal"><span lang="DE" style="mso-ansi-language:DE">Najteže borbe 
vođene su na sektoru Vojkove brigade. Nju je napalo 300 do 400 neprijateljskih 
vojnika iz Idrije koji su, uz podršku minobacača, pokušali da je odbace prema 
severu, ali u tome nisu uspeli. Gradnikova brigada je 2. decembra vodila borbe 
sa dve manje neprijateljske kolone. Obe ove kolone su razbijene uz osetne 
gubitke. </span>Naročito su se istakli 1. i 3. bataljon. Do manjih sukoba 
dolazilo je i u toku idućih dana. Videći da prvi pokušaj 2. decembra nije 
uspeo, neprijatelj više nije ispadao većim snagama, već je na mnoga mesta 
postavljao manje, ali dobro kamuflirane zasedie da bi uhvatio naše izviđače i 
sprečio naš politički rad na ovom terenu. Nekoliko puta su se delovi 3. 
bataljona sukobljavali sa ovim zasedama, ali su one brzo razbijene. Gradnikova 
brigada je vršila demonstrativne napade na neka susedna uporišta, pre svega</p>
<p class="MsoNormal">Lučine, Suhi Dol i Sv. <span lang="DE" style="mso-ansi-language:
DE">Tri je kralji<a style="mso-footnote-id:ftn2" href="#_ftn2" name="_ftnref2" title><span style="mso-special-character:
footnote" class="MsoFootnoteReference">[2]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">*<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Zadatak koji 
je štab korpusa postavio pre napada na Poljane i Gabrk nije izvršen. Zbog toga 
je neprijatelj između sela Gorenje Vasi i Škofje Loke, umesto ranija dva, imao 
ponovo tri nova uporišta — Mure, Visoko i Poljane. Zbog toga je donesena 
odluka da se likvidira neprijateljsko uporište u Goren joj Vasi kao 
najisturenije, a zatim da se produži čišćenju Poljanske doline (Poljane, 
Visoko, Mure) i dalje u pravcu Dolomita (Lučine, Suhi Dol, St. Jost).<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">To je bio 
dobar i realan plan, samo se postavljalo pitanje da li 9. korpus raspolaže 
dovoljnim snagama za likvidaciju tako jakog uporišta kao što je bila Gorenja 
Vas, pa i za sprečavanje intervencije neprijatelja iz ostalih uporišta, pre 
svega iz Škofje Loke, Idrije i Dolomita.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gorenja Vas je 
za neprijatelja bila veoma značajna pre svega iz dva razloga:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— što je na 
najosetljivijem mestu povezivala Škofju Loku sa lancem manjih uporišta u 
Dolomitima, — i što je, pored Idrije, bila odskočna daska za razvijanje svih 
ofanzivnih akcija protiv oslobođene teritorije na sektoru Cerkna.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">To je 
ukazivalo na pretpostavku da će odbrana Gorenje Vasi biti veoma uporna i da će 
neprijatelj, prilikom našeg napada, intervenisati jakim snagama, odlučno i 
brzo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Garnizon u 
Gorenjoj Vasi sačinjavalo je 110 nemačkih graničara, 140 domobrana i 3 nemačka 
žandarma. Od naoružanja imali su tri teška i šest lakih minobacača, 7 teških 
mitraljeza i 26 puškomitraljeza. Ove snage su se nalazile uglavnom u šest utvrđenih 
zgrada, oko kojih su, mestimično, izgrađeni bunkeri, žičane prepreke i 
rovovi. Sve bliže i daljnje pristupe uporištu neprijateli je branio vatrom iz 
dva isturena bunkera. Jedan se nalazio na Taboru, severno od sela, a drugi na 
severnim padinama Žirovskog vrha, nekoliko stotina metara jugozapadno od sela.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jačina 
susednih neprijateljskih garnizona bila je sledeća: Poljane — 50 nemačkih 
policajaca, Visoko — 60 Nemaca, Mure — 55 domobrana i Nemaca, Škofja Loka 
— 2.200 Nemaca, Idrija — 530 nemačkih policajaca i 50 domobrana, Lučine 
— 93 nemačka graničara i 50 domobrana, Suhi Dol — 137 domobrana, St, Jošt 
— 55 domobrana, Sv. Tri je kralji — 46 domobrana i Crni Vrh iznad Polhovog 
Gradeca — 55 nemačkih graničara i 110 domobrana.<o:p>
</o:p>
</span></p>
<p class="MsoNormal">Za napad na Gorenju Vas štab 31. divizije imao je na 
raspolaganju, pored svojih jedinica, Kosovelovu brigadu, 2. (ruski) bataljon 
Bazoviške brigade, Škofjeloški odred i jednu artiljerijsku bateriju od četiri 
topa.</p>
<p class="MsoNormal">Štab divizije doneo je odluku da uporište direktno napada 
Vojkova brigada, a da ostale snage — sem Gradnikove brigade — upotrebi za 
osiguranje napada. Udarna četa divizije upućena je duboko u Dolomite sa 
zadatkom da uznemirava neprijatelja i da tamošnje snage privuče na sebe. Naređeno 
je da Vojkova brigada napadne sa sva tri bataljona i to duž svake doline po 
jedan. <span lang="DE" style="mso-ansi-language:DE">Svaki bataljon je ojačan po 
jednim partopom1. Jedan brdski top kal. 75 mm pridodat je bataljonu koji napada 
iz pravca sela Dobrave, dok su ostala tri topa (haubica kal. 100 mm, brdski top 
kal. 75 mm i automatski top kal. 20 mm) bili predviđeni za upotrebu sa pravca 
Hotavlja.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada je kao divizijska rezerva raspoređena u neposrednoj pozadini Vojkove. 
Štab divizije je odredio raspored pojedinih bataljona Gradnikove brigade:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— jedan 
bataljon u Dolenje Brdo; trebalo je da vrši demonstrativne napade na Poljane;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— jedan 
bataljon u Bačnu (jugoistočno od Gorenje Vasi) sa zadatkom da kontroliše drum 
Gorenja Vas — Lučine;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— jedan 
bataljon na Žirovskom vrhu kod Sv. Antona sa zadatkom da drum Gorenja Vas — 
Lučine kontroliše s juga.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ovim 
rasporedom rešena su dva zadatka: Gradnikova brigada je neposredno obezbeđivala 
Vojkovu od eventualnog iznenađenja, a u slučaju potrebe, mogla bi je veoma 
brzo pojačati pa i smeniti u toku napada na Gorenju Vas.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Iako je ovo 
bio jedan od dotad najbolje organizovanih napada na teritoriji Gorenjskog i 
Slovenačkog primorja, ipak je očekivan uspeh izostao<a style="mso-footnote-id:
ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">*<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Početak 
napada određen je za 18. decembar u osam časova uveče.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada se nalazila na sektoru Žirija, a njen 4. bataljon<a style="mso-footnote-id:
ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a> 
stao je na sektoru Vojsko. Tek 17. decembra brigada se prebacila na sektor 
Srednje brdo — Stara Oselica, a njen 4. bataljon privremeno je dodeljen Prešernovoj 
brigadi. Brigada je privremeno ustupila Vojkovoj i prateću četu sa svim težim 
naoružanjem (minobacačima, PIAT-ima i protivtenkovskim puškama).<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku 18. 
decembra u brigadi su se vršile poslednje pripreme za predstojeći zadatak i 
pred mrak bataljoni su pošli na zadatak: 1. bataljon u Baču, 2. u Dolenje 
Brdo, 3. kod Sv. Antona na Žirovskom vrhu, a štab brigade, sa prištapskim 
jedinicama, u Gorenje Brdo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prvi bataljon 
je iz Bačne odmah uputio jednu četu sa teškim mitraljezom na položaje kod 
Sv. </span>Urbana i jednu zasedu u rejon k. 515 iznad Zabje Vasi, dok je 
patrolama kontrolisao pravac od Brdara. Drugi bataljon je zasedama kontrolisao 
Poljane i dolinu iz Poljana u pravcu Volča.</p>
<p class="MsoNormal">Iako je Vojkova brigada napadala čitavu noć, nije 
postigla veći uspeh. Na nekim mestima, grupe minera i bombaša uspele su da se 
probiju preko žičanih prepreka, ali nisu likvidirale nijedno neprijateljsko 
uporište. Trebalo je najhitnije likvidirati bunkere na Taboru i na 
najsevernijim padinama Žirovskog vrha, pa je jedna četa 3. bataljona 
Gradnikove brigade dobila zadatak da još u toku noći napadne i likvidira 
bunker na padinama Žirovskog vrha. Ona je bila ojačana minerima iz sastava 
divizijskog inžinjerij-skog bataljona. Iako je četa četiri puta jurišala i 
pokušavala da likvidira bunker, nije uspela. Tom prilikom su ranjeni komandir i 
politički komesar čete. Trebalo je sačekati dan i bunker uništiti 
artiljerijskom vatrom.</p>
<p class="MsoNormal">To je postignuto sledećeg dana. Jedan brdski top kal. 75 
mm gađao je sa vatrenih položaja severno od druma Gorenja Vas — Hotavlje (u 
rejonu k. 523) bunker na severnim padinama Žirovskog vrha, a drugi brdski top 
sa vatrenih položaja na visu Čela (k. 587) bunker na Taboru. <span lang="DE" style="mso-ansi-language:DE">Vatra 
je bila veoma uspešna i bunkeri su uništeni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Vojkova 
brigada je uveče ponovo krenula u napad uz pomoć 2. bataljona Gradnikove 
brigade. Ovaj je bataljon u toku dana dobio zadatak da u sadejstvu sa 3. 
bataljonom Vojkove brigade napadne i likvidira nemačko uporište u zgradi 
sokolane. On se u 13 časova povukao sa položaja iznad Poljana gde su ga 
smenile jedinice 1. bataljona i krenuo u napad na Gorenju Vas. Prvi napad koji 
je počeo oko 15 časova nije bio uspešan, a ni u toku noći nije bilo nikakvih 
značajnijih rezultata, mada je napad bio dosta energičan, a i partopovi su 
veoma uspešno dejstvovali.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Tek ujutru 20. 
decembra situacija se u Gorenjoj Vasi umnogome poboljšala. Brdski topovi su u 
toku noći dovučeni na dominantne položaje iznad sela (jedan kod likvidiranog 
bunkera na severnim padinama Žirovskog vrha, a drugi na suprotnu stranu doline, 
u rejon k. 523), odakle su mogli neposrednim gađanjem pomoći pešadiji u borbi 
za bilo koju zgradu u Gorenjoj Vasi. Da je situacija za neprijatelja u Gorenjoj 
Vasi bila zaista veoma kritična, saznajemo i iz izjava koje je kasnije davao 
neprijatelj; tj. da bi uporište bilo likvidirano najkasnije u toku dva sata, da 
u međuvremenu nije stigla pomoć iz Škofje Loke.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prešernova 
brigada koja je imala zadatak da spreči neprijateljsku intervenciju iz Škofje 
Loke, zaposela je otprilike iste odbrambene položaje koje je imala i Gradnikova 
u toku borbi za Poljane i Gabrk. U toku dana neprijatelj nije intervenisao većim 
snagama i Prešernova brigada je bez nekih teškoća održala te položaje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Međutim, kad 
je pao mrak, neprijatelj je iznenadio jedinice Prešernove brigade. Mimo svakog 
našeg očekivanja, neprijatelj je u napad krenuo noću. Njegova prethodnica, jačine 
oko 150 vojnika, iako je dočekana od jedne naše zasede sa položaja kod Sv. 
Florijana, razminirala je drum, sklonila prepreke i tako omogućila prolaz 
glavnoj koloni u kojoj je bilo tenkova i oklopnih kola. U toku ove noći u 
Poljane je stiglo ukupno oko 600 neprijateljskih vojnika sa dvadesetak kamiona, 
tri tenka i jednim oklopnim kolima.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U jutru 20. 
decembra neprijatelj je krenuo iz Poljana u pravcu Gorenje Vasi gde su se vodile 
odlučujuće borbe. Glavnina neprijateljske kolone kretala se drumom sa 
tenkovima i oklopnim kolima. Desna kolona, jačine oko 60 vojnika, kretala se 
severno od druma Poljane — Gorenja Vas i preko Sv. Križa izbila na Tabor. 
Usput je vodila borbu sa jednom četom 1. bataljona Gradnikove brigade koja se 
morala povući sa položaja iznad Poljana u rejon Sv. </span>Križa, a kasnije i 
u rejon k. 557. Time je neprijateljskoj pobočnici bio otvoren put za Gorenju 
Vas.</p>
<p class="MsoNormal">Leva kolona, jačine oko 80 vojnika, nastupala je južnim 
bregom Poljanske Sore i preko Vinharskog boršta uskoro izbila iznad Dobrave gde 
se nalazio i štab Gradnikove brigade.</p>
<p class="MsoNormal">Neprijateljska kolona koja se kretala u pravcu Gorenje 
Vasi, uz krajnje napore je uspela da se probije u to selo. Ovo je bilo veliko 
iznenađenje za jedinice Vojkove i 2. bataljon Gradnikove brigade koji su upravo 
tada vodile završnu borbu za likvidaciju Gorenje Vasi. No, i pored tog 
neprijateljskog uspeha, naše jedinice su nastavile borbu svom žestinom. Borci 
su jurišali čak i na neprijateljske tenkove. Ali kad su iz drugih pravaca 
stigle i ostale neprijateljske kolone donesena je odluka da se povuče Vojkova 
brigada i 2. bataljon Gradnikove. Jedinice su se izvlačile pod veoma teškim 
uslovima — jakom mitraljeskom i artiljerijskom vatrom.</p>
<p class="MsoNormal">Time je borba za Gorenju Vas završena. Trideset i prva 
divizija imala je 23 mrtva i 49 ranjenih boraca.</p>
<p class="MsoNormal">Za neuspešan napad na Gorenju Vas postoji nekoliko 
razloga:</p>
<p class="MsoNormal">— Prešernova brigada nije bila spremna da odbije noćni 
napad neprijatelja;</p>
<p class="MsoNormal">— jedinice Gradnikove brigade koje su između Poljana i 
Gorenje Vasi zadržavale nastupanje neprijateljskih kolona nisu mogle protiv 
tenkova učinili ništa, jer nisu raspolagale nikakvim protivtenkovskim 
sredstvima (minama i protivtenkovskim puškama), a pored toga bile su i 
nedovoljno jake da neprijateljskoj pešadiji spreče dalji prodor;</p>
<p class="MsoNormal">— štabovi divizije i Gradnikove brigade nisu imali 
pravilnu predstavu o obimu i karakteru intervencije neprijatelja od Poljana, jer 
bi inače otpor bio organizovaniji, a povlačenje iz Gorenje Vasi izvedeno na 
vreme i bez suvišnih žrtava u ljudstvu, naoružanju i materijalu;</p>
<p class="MsoNormal">— da su jedinice Vojkove i Gradnikove brigade u noćnim 
napadima, pa i artiljerija u toku dana, brže dejstvo-vale, bilo je sasvim moguće 
da bi do likvidacije uporišta došlo već 19. decembra pre prodora 
neprijateljskih tenkova.</p>
<p class="MsoNormal">Posle neuspelog napada na Gorenju Vas, Gradnikova brigada 
se prebacila na Žirovski vrh i u Goropeke i tamo ostala do 25. decembra<a style="mso-footnote-id:ftn5" href="#_ftn5" name="_ftnref5" title><span style="mso-special-character:footnote" class="MsoFootnoteReference">[5]</span></a>.<o:p>
</o:p>
</p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> 14-dnevni vojni izveštaj 
    štaba Gradnikove brigade od 9. decembra 1944. štabu 31. divizije — 
    (Arhiv IIRP, F. 279).</p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a> 15-dnevni vojni izveštaj 
    štaba 31. divizije od 11. decembra 1944. štabu 9. korpusa (Arhiv IIRP, F. 
    226/III); izveštaj štaba 31. divizije od 24. novembra 1944. štabu 9. 
    korpusa (Arhiv IIRP, F. 226/III); 14-dnevni vojni izveštaji štaba 
    Gradnikove brigade od 9. i 26. decembra 1944. <span lang="DE" style="mso-ansi-language:DE">(Arhiv 
    IIRP, F. 279).<o:p>
    </o:p>
    </span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a> Zapovest štaba 31. 
    divizije od 16. decembra 1944. (Arhiv IIRP, F. 226/III); relacija štaba 31. 
    divizije od 21. decembra 1944. (Arhiv IIRP, F. 276a/I); izveštaj štaba 31. 
    divizije od 11. decembra 1944. štabu 9. korpusa (Arhiv IIRP, F. 226/III).</p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a> Korpusna artiljerija je početkom 
    decembra, zibog nedostatka municije, naročito za veće kalibre, privremeno 
    rasformirana. Svaka divizija dobila je ovom prilikom po jedan artiljerijski 
    divizion, dok je zaštitni bataljon artiljerije sa oko 70 boraca uključen u 
    sastav Gradnikove brigade kao njen 4. bataljon. Uskoro je rasformiran, a 
    njegovo ljudstvo raspoređeno u ostala tri bataljona Gradnikove brigade.</p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:
footnote" class="MsoFootnoteReference">[5]</span></a> Zapovest štaba 31. 
    divizije od 16. decembra 1944. (Arhiv IIRP, F. 226/III); relacija štaba 31. 
    divizije od 21. decembra 1944. (Arhiv IIRP, F. 276a/I) ; 14-dnevni vojni 
    izveštaj štaba 31. divizije od 26. decemlbra 1944. štabu 9. korpusa 
    (Arhiv IIRP, F. 226/III); operativni izveštaj štaba 31. divizije od 23. 
    decembra 1944. štabu 9.&quot; korpusa (Arhiv IIRP, F. 226/III); 14-dnevni 
    vojni izveštaj štaba Gradnikove brigade od 24. decembra 1944. štabu 31. 
    divizije (Arhiv IIRP, F. 279); relacija štaba Gradnikove brigade od 22. 
    decembra 1944. (Arhiv IIRP, F. 279/III); izveštaj obaveštajnog centra 31. 
    divizije od 23. decembra 1944. štabu 9. korpusa (Arhiv IIRP, F. 74/11); sećanja 
    Ivana Sulica, tadašnjeg komandanta Gradnikove brigade.</p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_41.htm"><b>Prethodni dokument</b></a></TD>
<TD><a href="49_43.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

