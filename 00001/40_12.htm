<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_11.htm"><b>Prethodni dokument</b></a></TD>
<TD><a href="40_13.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">PUČ 
OD 27. MARTA 1941.</span><span lang="DE" style="mso-ansi-language:DE"><o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Pod 
takvim je uvjetima grupa oficira zrakoplovstva i vojske u noći od 26. na 27. 
marta uspješno zbacila režim kneza Pavla i predsjednika vlade Cvetkovića. 
Iako se o planu puča očito diskutiralo mjesecima, izgleda da je završna faza 
bila pripremana u žurbi, i u obje faze pomoću britanskih predstavnika u 
Beogradu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="DE" style="mso-ansi-language:DE">Planer</span><span lang="HR" style="mso-ansi-language:HR"> 
i izvođač ovoga puča bila je grupa prozapadno orijentiranih oficira iz 
Komande avijacije u Zemunu, te iz redova jedinica kraljeve garde u Beogradu. 
Oficiri u rangu generala bili su samo iz avijacije, dok su iz kopnene vojske i 
garde sudjelovali samo oficiri srednjeg ranga. Neprijeporno je utvrđeno tko su 
bili oficiri koji su izvršili specifične zadatke, ali postoje proturječne 
tvrdnje o tome tko je zapravo rukovodio cijelim planom — to jest, tko je donio 
odluku da se poduzme puč, tko je odredio vrijeme izvršenja i tko je rasporedio 
različite zadatke kod preuzimanja centara vlasti u Beogradu (razne komandne 
položaje i jedinice, centre civilne administracije i policijskih snaga, 
jedinice kraljevske garde, beogradsku radio-stanicu itd). Da su rukovodili pučem 
tvrdili su i komandant avijacije general Dušan Simović i njegov pomoćnik, 
general Bora Mirković, a u izvjesnoj mjeri, bar što se tiče samog izvršenja 
puča, i neki oficiri nižeg ranga, naročito major Živan Knežević.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan">General<span lang="HR" style="mso-ansi-language:HR"> 
Mirković počeo je jedino sebi pripisivati zaslugu čim je puč bio izveden<sup>64</sup> 
i ta stvar postala je jedan od elemenata razdora koji su, tokom ratnih godina, 
mučili vladu u londonskom izbjeglištvu. Kralj Petar je govoreći grupi 
uglednih Britanaca 17. decembra 1941, zasluge za puč pripisao »mlađim i 
srednjim (oficirskim) činovima jugoslavenske vojske«,<sup>65</sup> naglašeno 
ne spominjući ni generala Simovića niti generala Mirkovića. U javnosti više 
ništa o tome nije rečeno sve do jedno desetljeće kasnije, kad je na 
desetogodišnjicu puča Mirković u Londonu izjavio da je on bio isključivi začetnik. 
Rekao je da je kroz više godina planirao kako da vojska zaigra značajniju 
ulogu u političkom životu zemlje, te da je za pomoćnike imao na umu veći 
broj generala, ali da nije naišao na razumijevanje sve dok se nije povjerio 
generalu Simoviću koji je prihvatio njegovu ideju. »Tek kada sam o ovoj mojoj 
ideji obavestio Simovića i on je prihvatio, doneo sam odluku da izvršim 
nameravani prevrat. Odluku sam doneo sam, a isto tako i celu organizaciju proveo 
sam. Ja sam odredio momenat i čas, kada treba prevrat da se izvrši.«<sup>66</sup> 
General Simović je šutio, čuvajući svoju verziju priče za posthumnu izjavu. 
U izjavi koja je sastavljena 27. januara 1956. u Beogradu, a objavljena nakon 
Simovićeve smrti 1962, on se postavlja potpuno nasuprot Mirkoviću. On je taj 
koji je »stajao u centru celog poduhvata« i prigovorio knezu Pavlu i 
predsjedniku vlade. Također je razgovarao s patrijarhom srpske pravoslavne 
crkve i s nekolicinom političara te ih obavijestio da su oružane snage protiv 
Trojnog pakta, i on je bio taj koji je »lično angažovao svog pomoćnika, 
brigadnog generala Boru Mirkovića za akciju« i doveo ga u dodir s drugim 
oficirima, među njima i s majorom Kneževićem. Izjava se nastavlja u trećem 
licu: »26. marta popodne đeneral Simović doneo je odluku za izvršenje udara 
noću 26/27-og, i u 17 časova izdao naređenje Bori Mirkoviću: da akcija otpočne 
u jedan sat posle ponoći 26/27-og.« Izjava završava kako slijedi:<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">1. 
Ja sam vršio samo svoju dužnost isto, kao i svi ostali učesnici u tome 
martovskom činu i ne tražim nikakvo prvenstvo ispred onih koji su zalagali 
svoje živote u izvršenju neposredne akcije.<span style="letter-spacing:-.5pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">2. 
Mišljenje da je Bora Mirković bio vođa —lider ćele akcije, da je on doneo 
odluku za izvršenja akcije noću 26/27. marta i da je on izvršio državni udar 
27. marta 1941<span style="mso-spacerun: yes">&nbsp; </span>ne priznajem i 
smatram da je pogrešno isticati njegovu ulogu iznad uloge u radu neposrednih 
izvršilaca čina od 27. marta.<span style="letter-spacing:
-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">3. 
Isticanje uloge Živana Kneževića i njegovog brata Radoja iznad ostalih, naročito 
iznad uloge pukovnika Stojana Zdravkovića, nije na mestu.<sup>67</sup><span style="letter-spacing:-.35pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:1.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">64 
Kljaković, u <i>Politici, </i>20. </span><span style="font-size:7.0pt">IX</span><span lang="HR" style="font-size:7.0pt;mso-ansi-language:HR"> 
1970.<span style="letter-spacing:
-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">65 
Dio govora koji sadrži te riječi citira Radoje Knežević u svom članku u <i>Poruci 
</i>br. 53 — 54, str. 32. Radoje Knežević, brat majora Živana, bio je 
ministar dvora u izbjegličkoj vladi i vrlo je lako mogao biti pisac kraljeva 
govora.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">66 
Iz govora generala Mirkovića, kako je naveden u <i>Dokumenti o Jugoslaviji, </i>br. 
2, str. 37. Hoptner, str. 252, kaže »Mirković je vjerojatno počeo oblikovati 
svoj plan za udar negdje u vrijeme potpisivanja talijansko--jugoslavenskog pakta 
1937.«<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">67 
Simović, »Objašnjenje o ulozi vodećih ličnosti u državnom udaru od 27. 
marta 1941.« Kapetan Dragiša Ristić, Simovićev adutant u vrijeme pobune, 
podržava Simovića. Vidi njegovu </span><i><span style="font-size:7.0pt">Yugoslavia's 
Revolution </span><span lang="HR" style="font-size:7.0pt;mso-ansi-language:HR">1941, 
</span></i><span lang="HR" style="font-size:7.0pt;mso-ansi-language:HR">posebno 
str. 84-94.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Simovićeva 
izjava je čvrsta, ali Mirkovič (koji je još jednom kasnijom izjavom ponovio 
svoje tvrdnje)<sup>68</sup> je vjerodostojniji od dva generala, a njegovu izjavu 
potkrepljuju s nekoliko strana i Saveznici i sile Osovine. Jedan obavještajni 
dokument njemačke Dvanaeste armije s datumom od 31. marta 1941. ističe slabost 
Simovićeve vlade, bilježeći da je Simović »previše mudar da zauzme 
anti-osovinski kurs, a preslab da od naroda a možda i od oficirskog kora zatraži 
politiku suradnje s Njemačkom i Italijom«, i zatim dalje nastavlja: »General 
Mirkovič, čovjek koji je stvarno odgovoran za prevrat, došao je u vezu s 
njemačkim vojnim atašeom i izjavio da će nova vlada stajati uz Trojni pakt. 
Vojni ataše nije dao nikakav odgovor.«<sup>69</sup> Premijer </span>Churchill<span lang="HR" style="mso-ansi-language:HR">, 
koji je sigurno mogao saznati mnogo o onome što se zbivalo u Beogradu, vjerovao 
je Mirkoviću i braći Knežević.<sup>70</sup> I prema pouzdanom izvoru, 
postoji memorandum pisan Mirkovićevom rukom nekoliko dana poslije puča, koji 
je pronađen u komandi avijacije i u kojem se tvrdi da je 26. marta poslije 
podne Mirkovića posjetio T. G. Mapplebeck, dugogodišnji operativac britanskog </span>Intelligence<span lang="HR" style="mso-ansi-language:HR"> 
Servicea u Beogradu, koji mu je rekao da udar treba izvršiti u slijedećih četrdeset 
osam sati. Mirkovič je odvratio da će udar biti izveden na vrijeme. Ali ni 
Mirković ni Simović niti bilo tko drugi od pučističkih voda, nije nikada 
javno spominjao bilo kakvu ulogu britanske obavještajne službe u udaru.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">68 
Mirkovićeva izjava pojavila se najprije 22. </span><span style="font-size:7.0pt">X</span><span lang="HR" style="font-size:7.0pt;mso-ansi-language:HR"> 
1962. u listu <i>Kiic Triglava </i>koji objavljuju slovenski politički 
emigranti u Londonu. Budući da je datirana prije objavljivanja Simovićeve 
izjave, mora da je Mirković bio upoznat s njenim sadržajem prije 
objavljivanja. Kasnije ju je gotovo u cijelosti citirao Kljaković, u <i>Politici 
</i>od 19. i 20. </span><span style="font-size:7.0pt">IX</span><span lang="HR" style="font-size:7.0pt;
mso-ansi-language:HR"> 1970, u cijelosti je objavljena kao dodatak 
srpsko-hrvatskom prijevodu ovdje često citirane </span><span style="font-size:
7.0pt">J</span><span lang="HR" style="font-size:7.0pt;mso-ansi-language:HR">. </span><span style="font-size:7.0pt">B</span><span lang="HR" style="font-size:7.0pt;
mso-ansi-language:HR">. Hoptnerove knjige, objavljene u Beogradu 1964, str. 
424-429. Svi ostali pozivi na stranice u Hoptnerovoj knjizi odnose se na njezino 
američko izdanje.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">69 
Mikrofilm T-312, rola 470, snimki 8,059, 270-71.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span style="font-size:7.0pt">70 
Churchill, <i>The Second World War, </i></span><i><span lang="HR" style="font-size:7.0pt;mso-ansi-language:HR">III, 
161.</span></i><span lang="HR" style="font-size:7.0pt;letter-spacing:-.2pt;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ali 
ako je Mirković bio glavni začetnik, zašto nije stao na čelo nove vlade? To 
je pomalo zagonetno, no treba pretpostaviti da bi kao brigadni general (tada 
najniži generalski čin), bez nacionalne reputacije i u sredini koja je mnogo 
držala do činova i ranga, imao problema s generalima višeg čina koji ne bi 
htjeli služiti pod njim. Isti bi slučaj bio sa srpskim a osobito s ne-srpskim 
političarima koji bi ušli u vladu. U takvim je okolnostima logičan potez bio 
povezati se s čovjekom najvišeg vojnog čina i nacionalne reputacije, te 
nesumnjivih prozapadnih uvjerenja. Sve te uvjete ispunjavao je njegov 
pretpostavljeni, general Simović, poznati prozapadnjak koji se uporno opirao 
ulasku Jugoslavije u Trojni pakt i koji je štoviše simpatizirao s idejom 
pobune.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Pod 
vrhovnom komandom i kontrolom generala Mirkovića raspoređeni su važni zadaci 
oko vođenja raznih jedinica koje su trebale preuzeti vojne, vladine i 
policijske centre u Beogradu, te aerodromske uređaje u Zemunu. To je bilo 
povjereno oficirima srednjih činova iz avijacije, vojske i kraljeve garde. U 
naznačeno vrijeme, u rane jutarnje sate, plan je glatko proveden u djelo. 
Pukovnik Dragutin Savić (avijacija) preuzeo je komandu zračne baze u Zemunu; 
pukovnik Dimić (kopnena vojska) preuzeo je kontrolu nad dva mosta preko rijeke 
Save između Zemuna i Beograda; pukovnik Stjepan Burazović (vjerojatno jedini 
Hrvat u rukovodstvu puča), jedan od Mirkovićevih zamjenika u komandi 
avijacije, preuzeo je gradsku upravu, upravu policije i beogradsku 
radio-stanicu; major Živan Knežević (garda) preuzeo je dio grada u kojem su 
bila smještena razna ministarstva i Glavni đeneralštab; pukovnik Stojan 
Zdravković (garda) preuzeo je kraljevski dvor; potpukovnik Miodrag Lozić 
preuzeo je kontrolu glavne pošte u Beogradu, a neki drugi oficiri preuzeli su 
kontrolu gardijske kasarne i autokomande. Sve je svršeno u nekoliko sati i režim 
kneza Pavla bio je zbačen. Izgubljen je samo jedan život i to nesretnim slučajem.<sup>71</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Čini 
se da je prilično definitivno utvrđeno da su zavjerenici unaprijed osigurali 
podršku mnogih ključnih oficira po garnizonima širom zemlje, iako su, s nekim 
iznimkama, u to bili upućeni samo oficiri Srbi.<sup>72</sup> Neki stariji 
oficiri koji su podržavali vlast kneza Pavla, kao na primjer general Petar </span>V<span lang="HR" style="mso-ansi-language:
HR">. Kosić, načelnik Glavnog deneralštaba, pokušali su navesti one jedinice 
kraljevske garde koje nisu sudjelovale u udaru da se odupru pučistima, ali su 
brzo odustali od beznadnog napora.<sup>73</sup> Kad je ocijenjeno da su 
garnizoni bili sigurni, vođe udara svrgnuli su Namjesničko vijeće kojem je na 
čelu bio knez Pavle i proglasili kralja Petra (koji još nije imao osamnaest 
godina) punoljetnim i punopravnim vladarom. Jedan mladi oficir s glasom sličnim 
kralju Petru pročitao je preko radija proglas narodu, koji je i samom kralju došao 
kao iznenađenje. General Simović je smjesta preuzeo vlast, te je kao 
predsjednik vlade i načelnik Glavnog deneralštaba poslao kneza Pavla u 
izbjeglištvo u Grčku i naredio hapšenje nekolicine političara i generala.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span style="font-size:7.0pt">71</span><span lang="HR" style="font-size:7.0pt;
mso-ansi-language:HR"> Za opis puča na engleskom jeziku vidi Hoptner i Ristić. 
Standardno jugoslavensko djelo o tom predmetu je Čulinović, <i>Dvadeset sedmi 
mart, </i>posebno str. 268-276, ali također vidi Kljaković, u <i>Politici </i>od 
12-20. i 27. </span><span style="font-size:7.0pt">IX</span><span lang="HR" style="font-size:7.0pt;mso-ansi-language:HR"> 
1970; Milovanović, <i>Vojni puč i 27. mart, </i>str. 29-33.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">72 
Hoptner, str. 256.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">73 
Vidi izvještaj Dinićeve komisije, <i>Dokumenti o Jugoslaviji, </i>br. 10, str. 
16.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Srpske 
opozicione stranke i patriotske grupe, te srpska pravoslavna crkva, sve 
protivnici kneza Pavla i potpisivanja Trojnog pakta, s oduševljenjem su primili 
vijest o državnom udaru. U Beogradu i drugim srpskim gradovima, te u mnogim 
gradovima širom čitave Jugoslavije, izbile su masovne ulične demonstracije, 
neke inscenirane, a mnoge nesumnjivo spontane, što je sve pridonijelo širenju 
raspoloženja u znaku uspješne pobune. U mnogima od tih demonstracija sigurno 
je igrala ulogu Komunistička partija, iako ni posredno ni neposredno nije imala 
ništa sa samim pučem. Kakva je bila reakcija među širokim masama srpskog 
naroda, osobito srpskog seljaštva, nije poznato, ali kako je sve to 
predskazivalo rat, možemo pretpostaviti da je izazvalo veliku zabrinutost. To 
se također sa sigurnošću može reći i za većinu stanovništva u područjima 
izvan Srbije.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Zbacivanje vlade i demonstracije koje su podržale prosavezničke 
oficire, naelektrizirale su za kratko potčinjene zemlje u Evropi i izbacile 
iskru koja je bljesnula širom svijeta. Na dan udara </span><span style="font-size:10.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:EN-US;mso-fareast-language:EN-US;mso-bidi-language:AR-SA">Churchill</span><span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA"> je izjavio da je »rano jutros jugoslavenski narod našao svoju dušu.« 
Ali za trenutkom ushićenja slijedio je trenutak gorkog otrežnjenja. Pobuna je 
značila da je pristupanje Jugoslavije Trojnom paktu dovedeno u sumnju i da je 
time pokrenut lanac događaja sa sudbonosnim posljedicama.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_11.htm"><b>Prethodni dokument</b></a></TD>
<TD><a href="40_13.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

