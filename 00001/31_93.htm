<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_92.htm"><b>Prethodni dokument</b></a></TD>
<TD><a href="31_94.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">KAO 
RANJENIK OD RUDINA DO MILJEVINE</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:12.0pt"><span lang="EN-GB">Tu, 
jugozapadno od Šćepan-Polja, gde Tara i Piva rađaju Drinu, tamo gore za oko 
desetak kilometara pruža se polje Rudinsko. Na njemu, sa jedva oko 60 kuća, 
smestilo se selo Rudine. Ovde u Rudinama bili su za vreme bitke na Sutjesci teški 
ranjenici NOV-a. Pod pritiskom neprijateljskih snaga ranjenici su napustili 
Rudine i krenuli dalje.</span></p>
<p class="MsoNormal" style="margin-top:12.0pt"><span lang="DE" style="mso-ansi-language:
DE">Bio je 6. jun 1943. godine. Dan je vedar i sunčan. </span><span lang="EN-GB">Čuje 
se buka aviomotora. </span><span lang="DE" style="mso-ansi-language:DE">Odjekuju 
detonacije mina, granate i dugi rafali mitraljeza.<o:p>
</o:p>
</span></p>
<p class="MsoNormal" style="text-indent:17.0pt;line-height:108%"><span lang="EN-GB">Pokret. 
Idu ranjenici, bolesni. Idu i oni nepokretni. Gamižu polako, kao mravi. Oko 10 
časova nekoliko manjih kolona ranjenika odmiče polako preko Rudinskog polja, 
ne obra</span><span lang="HR" style="mso-ansi-language:HR">ć</span><span lang="EN-GB">aju 
pažnju na avione koji ih nadleću, bombarduju i mitraljiraju.</span></p>
<p class="MsoNormal" style="text-indent:17.0pt;line-height:108%"><span lang="EN-GB">Rana 
me peče. </span><span lang="DE" style="mso-ansi-language:DE">Mokar sam od 
znoja. Koračam, nesigurno se oslanjajući na noge. </span><span lang="EN-GB">Kameniti 
i neravan put usporava mi kretanje. Drugovi me stižu i prolaze. Dokle će ovako 
? ...</span></p>
<p class="MsoNormal" style="text-indent:17.0pt;line-height:108%"><span lang="DE" style="mso-ansi-language:DE">Glava 
mi je puna čudnih misli. Pred očima mi se ocrtavaju borbe na Bihaću, Tesliću, 
Jajcu, Jablanici i Ifsaru, Bandieri, Pliješu, Popovom Dolu ... </span><span lang="EN-GB">Nešto 
me u grudima guši. </span><span lang="DE" style="mso-ansi-language:DE">Osećam 
kao da nemam snage i daha. </span><span lang="EN-GB">Borci nas mimoilaze. 
Ranjenici sede, idu, ili očekuju naređenje za pokret. </span><span lang="DE" style="mso-ansi-language:DE">Teško 
im je. </span><span lang="EN-GB">Koliko dugo će ovo trajati.</span></p>
<p class="MsoNormal" style="text-indent:17.0pt;line-height:108%"><span lang="EN-GB">U 
toku noći spustili smo se u kanjon Pive, i sve do zore na jednom mestu očekujemo 
naređenje za dalji pokret.</span></p>
<p class="MsoNormal" style="text-indent:17.0pt;line-height:108%"><span lang="DE" style="mso-ansi-language:DE">Jutro 
7. juna je sveže. Gusta magla nas je opasala sa svih strana. Još malo i već 
smo na obali Pive. Prelazimo je preko mosta. Ispred nas litice kao da su se 
spojile sa nebom. Oko deset časova Pivu je obasjalo sunce. Odmah su došli 
avioni.<o:p>
</o:p>
</span></p>
<p class="MsoNormal" style="line-height:108%"><span lang="EN-GB">Bombardovali su 
i mitraljirali. </span><span lang="DE" style="mso-ansi-language:DE">Ceo kanjon 
Pive bio je u dimu eksplozija. Mnogo je ranjenika izginulo prelazeći Pivu. </span><span lang="EN-GB">Sa 
tugom i bolom preživeli ranjenici polako odmiču od obale. Već smo kilometar 
dva od mosta. Penjemo se uz neopisivu strminu Vučeva. Idemo stopu po stopu. 
Desna strana Pive puna je ranjenika i boraca. Vidimo ih kako se krivudavom 
stazom približavaju reci, a neprijatelj nesmanjenom žestinom bombarduje most.</span></p>
<p class="MsoNormal" style="line-height:108%"><span lang="DE" style="mso-ansi-language:
DE">U sumrak se sve smirilo. </span><span lang="EN-GB">Celu noć smo se peli. </span><span lang="DE" style="mso-ansi-language:DE">Pred 
zoru smo bili na Vučevu. Podeljeni po grupama, smestili smo se u gustu šumu i 
odmarali. Svuda unaokolo naše jedinice vode ogorčenu borbu s neprijateljem. </span><span lang="EN-GB">Avioni 
nas neprekidno nadleću. Artiljerijska i mitraljeska vatra nije nam dala mira.</span></p>
<p class="MsoNormal" style="line-height:108%"><span lang="EN-GB">Bilo je sasvim 
jasno da se nalazimo u opasnosti. Po obostranoj vatri koja je dopirala do nas 
lako smo zaključili da se neprijatelj primiče sve bliže. </span><span lang="DE" style="mso-ansi-language:DE">Za 
trenutak je nastalo komešanje i uznemirenost. Nije dugo potrajalo i među nama 
su bili drugovi iz rukovodstva Centralne bolnice. Upoznali su nas sa situacijom 
na bojištu i hrabrili nas. Ipak, noć je promakla bez većih promena. Ovde smo 
sačekali naredni dan.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Počela je da pada kiša. </span><span lang="EN-GB">Bili smo mokri do kože. 
Put nas je vodio ka Suhoj gori. Idemo u korak sa borcima 7. divizije. Borci su 
nosili iznemogle ranjenike. Nosili ih i vukli. Pa i lakši ranjenici nose i vuku 
svoje teže ranjene drugove.</span></p>
<p class="MsoNormal" style="line-height:108%"><span lang="EN-GB">Prolazimo, 
pored puta leševi umrlih i poginulih drugova. Prolazimo i pogledom im odajemo 
poštu. Ostavljamo ih, nemamo vremena, a ni snage da ih sahranimo. </span><span lang="DE" style="mso-ansi-language:DE">Situacija 
je sve teža. Zurimo. Punom snagom grabimo napred da bismo što pre umakli 
neprijateljskoj vatri usmerenoj na kolonu. Kasno u, noći zaustavili smo se u 
gustoj šumi. U jednoj dubokoj uvali založili smo vatru, sušili odela i pekli 
meso koje smo preko dana sekli sa ubijenih konja.<o:p>
</o:p>
</span></p>
<p class="MsoNormal" style="line-height:108%"><span lang="EN-GB">9. jun. Preko 
Dragaš-sedla približavamo se Sutjesci. </span><span lang="DE" style="mso-ansi-language:
DE">Išli smo kako je ko mogao. Opasnost nije prolazila i situacija je bila sve 
ozbiljnija. Nemci su nas i dalje pratili mitraljeskom vatrom. U predvečerje smo 
bili na Sutjesci. Duboka je preko pojasa. </span><span lang="EN-GB">Držimo se 
za ruke u dugoj koloni i prelazimo. Naša grupa je prešla čitava, ali se od 
drugih grupa kidaju lanci.</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Na obali pravi krkljanac. Borci, ranjenici, konji, sve zgusnuto zajedno u 
neredu. </span><span lang="EN-GB">Oružje bačeno, leševi pored puta, a 
ranjenici bolno dozivaju i traže pomoć.</span></p>
<p class="MsoNormal" style="line-height:91%"><span lang="EN-GB">Ovde, na levoj 
obali Sutjeske, ostali smo tri, četiri sata. Možda i više. </span><span lang="DE" style="mso-ansi-language:DE">Uznemirenost 
nas nije napustila. Svuda unaokolo neprijatelj šara nebo raznobojnim raketama. 
Vidimo, Nemci su sasvim blizu. </span><span lang="EN-GB">Tu, gore, poseli 
dominantne visove i čekaju dan.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Najednom, dole, jedna grupa ranjenika zapomaže. Neko od drugova viknu: 
&quot;Nemci!&quot;. Najpre se čuše kratki rafali automata, a ranjenici se dadoše 
u bekstvo. U bekstvu se nađoh sa jednom grupom drugova. Ni jednog od njih ne 
poznajem. Ima nas iz raznih jedinica. Komandu nad grupom preuzeo je Damnjan, 
borac iz 7. divizije. Zadatak mu je da nas vodi put naših jedinica.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ceo dan smo lutali po neprohodnom terenu. Tlo je bilo pokriveno raznim 
rastinjem. Ruke su nam bile krvave provlačeći se kroz bodljikavo sitnogorje. 
Najednom, našli smo se u potoku. Sasvim nam je bilo jasno da smo izgubili put i 
orijentaciju.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U potoku smo proveli noć. Ujutro smo krenuli dalje, prema severozapadu. Išli 
smo tamo gde se čula borba. </span><span lang="EN-GB">Oko deset časova 
&quot;nabasali&quot; smo na put naših jedinica. Ne gubeći vreme, uputili smo 
se ugaženom stazom prema brdu Siljevac i dalje. </span><span lang="DE" style="mso-ansi-language:DE">U 
grupi nas je bilo desetak.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kasno u noć stigli smo u rejon Mokri Do. Tu smo sačekali dan i krenuli 
dalje prema r. Bistrici. </span><span lang="EN-GB">Pored puta ranjenici i po 
koji borac kraj nosila. </span><span lang="DE" style="mso-ansi-language:DE">Ima 
ih deset, trideset, ko bi znao koliko.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Oko podne saznao sam gde mi se nalazi brigada, čemu sam se silno obradovao. 
Sedoh da se odmorim. Okrenuh se, a mojih drugova Damnjana, Tadića, Mirkovića i 
ostalih nije više bilo pored mene. Pridružih se prisutnim drugovima i produžih 
dalje.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Cestu Kalinovik — Foča prešli smo oko pola noći. Celu noć bili smo na 
nogama. Pred zoru smo se zaustavili u jednoj gustoj šumi i sačekali dan.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Narednog dana, tu gore na putu između s. Jabuke i Bukovice, ušao sam u 
kolonu moje 3. krajiške brigade i produžio s njom. U hodu se pozdravih sa 
drugovima. Susret je srdačan, a zatim je nastalo prepričavanje o minulim događajima. 
</span><span lang="EN-GB">I ponovo se čula pesma &quot;Oj Katice preko 
Kamenice&quot;.</span></p>
<span lang="EN-GB" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
EN-GB;mso-fareast-language:EN-US;mso-bidi-language:AR-SA">Dušan DUKIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_92.htm"><b>Prethodni dokument</b></a></TD>
<TD><a href="31_94.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

