<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_187.htm"><b>Prethodni dokument</b></a></TD>
<TD><a href="31_189.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">TRAGIČNO 
JE BILO RATNO ODSUSTVO</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:18.0pt;line-height:
91%"><span lang="EN-GB">U proleće 1944. godine, nekoliko dana pre desanta na 
Drvar, bili smo razmešteni u Glamočkom polju. Od našeg sela V. Cvjetnić bili 
smo udaljeni 50—60 kilometara. U njemu nismo bili od formiranja brigade, pa je 
nas nekoliko boraca štab pustio da odemo kućama, s tim, da se vratimo za 
dan-dva. Odmah smo krenuli svaki u svom pravcu. </span><span lang="DE" style="mso-ansi-language:DE">Ja 
sam krenuo posle podne i već sam ujutru bio u selu.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="EN-GB">Put 
do V. Cvjetnića vodio je preko planine Bobare i Vučijaka. Nikoga nisam sreo za 
vreme puta i nisam znao kakva je situacija u selu. Drugovi koji su sa mnom 
putovali okrenuli su svaki u pravcu svog sela. Kad sam stigao do prvih kuća, već 
je bila zora. Nadao sam se da ću tu naći nekoga od mojih seljaka i raspitati 
se za moje ukućane, ali, iznenadio sam se — kuće su bile prazne!</span></p>
<p class="MsoNormal" style="text-indent:18.0pt;line-height:91%"><span lang="EN-GB">Do 
moje kuće je još trebalo ići oko 3 do 4 kilometra. Sada sam već razmišljao 
o svačemu. Plašio sam se da je neprijatelj u selu, jer dok su kuće prazne, 
znao sam da je narod izbegao i da nešto nije u redu. Razmišljao sam šta da 
radim — ići ili se vratiti? Vukla me je želja da saznam šta je sa mojima 
kod kuće, a plašilo da naiđem na zasedu i nastradam. </span><span lang="DE" style="mso-ansi-language:
DE">Ipak, odlučio sam da krenem prema kući.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na sebi sam 
imao komplet odelo nemačkog oficira. Izgledao sam kao pravi Švaba. Krenuo sam 
preko polja. U meni se ugasilo raspoloženje kako sam zamišljao da ću se pri 
ulasku u selo sresti sa nekim od mojih meštana. Umesto toga, krenuo sam sam sa 
automatom spremnim za dejstvo. Kad sam stigao na sredinu polja, primetio sam 
jednog čoveka kako se kreće ispred mene. Ubrzao sam korak da ga stignem, ali 
na moje veliko iznenađenje i on je ubrzavao korak ispred i povremeno okretao 
glavu prema meni. Zaključio sam da želi pobeći. Imao je na sebi pušku i bio 
obučen u civilno odelo. Primetio sam da skreće desno od puta i pozvah ga 
glasno da stane. Išao je još nekoliko koraka, stao i okrenuo se prema meni. Već 
je skinuo pušku sa ramena i držao je u ruci.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kada sam mu 
prišao, gle čuda — to je bio moj otac. Pošto smo se pozdravili, pitao sam 
ga što nije stao kad me je primetio, a on je odgovorio da je mislio da sam Švaba. 
Kaže da mu se nisam javio, da je već razmišljao da zauzme zaklon za borbu. 
Rekao mi je da je celo selo pobeglo u šumu, a on je došao iz zbega da ispita 
situaciju u selu, i da su Nemci i četnici u selu i okolini, prethodnog dana, 
vodili borbu sa partizanima. Rekao mi je da je moja majka sa najmlađim bratom 
ostala kod kuće, a da su ostali u šumi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Krenuli smo 
skupa kući, oprezno, da slučajno ne nabasamo na neprijatelja. Došli smo do kuće, 
videli da je porušena, a u kući majka ranjena. Kraj nje je moj najmlađi brat, 
takođe ranjen. Tog dana, ona i još jedna žena, jedine iz sela, nisu htele bežati 
— i stradale su. Nemci su kuću porušili artiljerijskim granatama.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Majka je već 
bila na umoru, ali me je ipak prepoznala. Strašan je to bio potres za mene. Na 
samrti mi je, ipak, uspela da kaže: &quot;Sine, bježi, uhvatiće te 
izdajnici&quot;.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Video sam da 
joj nema spasa. Došli su još neki naši seljaci. Malog brata su previli, a ja 
sam otišao nazad za brigadu. I tako, umesto radosnog susreta sa roditeljima, 
naišao sam na porodičnu tragediju.<o:p>
</o:p>
</span></p>
<span style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:EN-US;
mso-bidi-language:AR-SA">Petar GRBIĆ ŽIKO</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_187.htm"><b>Prethodni dokument</b></a></TD>
<TD><a href="31_189.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

