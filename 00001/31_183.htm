<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_182.htm"><b>Prethodni dokument</b></a></TD>
<TD><a href="31_184.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">KURIRSKA 
HRABROST</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="DE" style="mso-ansi-language:DE">Posle 
borbi za Banju Luku, brigada se prvih dana januara 1944. godine prebacila preko 
Manjače u rejon Čađavice, dejstvujući na komunikaciju Mrkonjić Grad — 
Ključ, a potom u pravcu Medne i Pecke. Nemci su se u to vreme jakim 
motorizovanim kolonama probijali cestama, a četnici operisali pod njihovom zaštitom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad se brigada nalazila istočno od komunikacije Mrkonjić Grad — Čađavica, 
njen komandant Vlado Bajić je poslao kurire Miću Bulajića i Tomu Babića sa 
poštom u štab 5. korpusa, koji se nalazio u Ribniku. Prebacujući se preko 
ceste između Han Kola i Kadine Vode, neprijatelj ih je primetio i obojicu ubio.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Doznavši za sudbinu ovih mladića, Bajić je odredio Dragu Latinovića i 
Boru Ćulibrka, iskusne i odvažne kurire, da uspostave vezu sa štabom 5. 
korpusa. Njih dvojica su bili u stanju da izbegnu sve zamke, da se snađu na 
svakom terenu i da na vreme dostave poruku koju nose. A zadatak na koji su tada 
krenuli bio je zaista složen. Da bi stigli na cilj morali su se prebaciti preko 
komunikacije kojom su se Nemci kretali i preći preko prostrane teritorije kojom 
su četnici vršljali. I sve to po dubokom snegu i jakoj zimi koja je besnela 
tih dana, i uz saznanje da su im dva druga, dvadesetak časova ranije, poginula 
na tom putu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Dajući im zadatak, komandant brigade ih je upoznao sa stanjem na 
komunikacijama, sa rejonima gde bi trebalo da se nalaze naše snage i pravcem u 
kome bi se brigada mogla kretati do njihovog povratka. Sve ostalo prepustio je 
njima da odluče onako kako situacija bude nalagala. Važno je bilo da stignu u 
Ribnik na vreme i da se sa eventualnim naređenjima vrate blagovremeno u 
brigadu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Pošto su primili zadatak, njih dvojica su, dok im je kuvar pripremao nešto 
hrane, razrađivali plan i dogovarali se kako da ga ispune. Znali su da nose važnu 
poruku i da s njom u određeno vreme moraju biti u štabu korpusa, kao i da će 
brigadu u povratku lakše pronaći ako se pre vrate. Na put su krenuli rešeni 
da zadatak u potpunosti izvrše. Dva dana docnije pojavili su se u našem, 5. 
bataljonu, umorni, gladni i neispavani, ali i veoma zadovoljni što su uspeli.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Mi iz štaba bataljona smo ih dobro poznavali, a znala ih je i cela brigada, 
pa smo im ponudili da se malo odmore i okrepe. Za to vreme smo se raspitivali o 
situaciji i novostima koje su doznali u štabu korpusa, a i o tome kako su i na 
koji način otišli do Ribnika i vratili se nazad, a da ne budu primećeni. Bili 
su to veoma skromni, možda čak i pomalo sramežljivi omladinci, koji o sebi 
nisu rado govorili. Pa, ipak, na osnovu njihovih škrtih obaveštenja mogli smo 
zaključiti kakve napore i rizike su preduzimali da bi prevalili put do Ribnika 
i nazad.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ceste su prelazili puzajući kroz sneg i osmatrajući jedan na jednu, a 
drugi na drugu stranu. Prvu cestu su prešli po padu mraka, a drugu pred zoru. U 
izdvojene i osamljene kuće su, pod zaštitom mraka i uz prethodno izviđanje, 
navraćali da bi zatražili parče kruha, i to tako što je jedan ulazio u kuću, 
a drugi ga za to vreme obezbeđivao. Na putu su izbegavali sva naselja i bilo 
kakve susrete sa civilima, koji bi ih mogli otkriti i organizovati hajku za 
njima. U štabu korpusa su se zadržali svega nekoliko časova i sa primljenom 
poštom krenuli nazad. U povratku su išli podalje od pravca kojim su išli za 
Ribnik, jer su pretpostavljali da su četnici otkrili prtinu koju su po snegu za 
sobom ostavljali, pa bi mogli upasti u zasedu. U jednom momentu, zbog vejavice i 
slabe vidljivosti, posumnjali su da ne idu u željenom pravcu. Svraćati u selo, 
koje je bilo oko kilometar levo od njih, nisu smeli jer im se moglo desiti da 
budu upućeni pravo među Nemce, ili da upadnu među četnike. Zastali su, 
rekonstruisali pravac kretanja, proučili obrise brda koji su se nazirali i 
odredili pravac daljeg kretanja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Divio sam im se. Ni jedan od njih nije napunio dvadeset godina, a bili su članovi 
Partije i &quot;stari&quot; kuriri. Divio sam se njihovoj odvažnosti i izdržljivosti, 
a iznad svega njihovoj zrelosti i trezvenosti da o svemu razmisle, pa da za 
svaku poteškoću nađu najbolje rešenje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Mi smo u 
brigadi imali bezbroj hrabrih, a u isto vreme i veštih boraca, koji nisu 
naprosto srljali u borbu, već su znali misliti i oceniti šta i kad treba 
uraditi. Ali to je jedna vrsta hrabrosti. Lako je biti odvažan i smeo u četi 
koja juriša ili se brani, kad se zna ko je levo, a ko desno, gde je neprijatelj 
i šta je za leđima. Međutim, naši kuriri su najčešće išli na zadatke po 
jedan ili najviše dvojica, preko terena i prostora koje je neprijatelj držao 
ili kontrolisao. Oni se nisu imali na koga oslanjati i nikad nisu bili sigurni 
što ih čeka na sledećim koraku. Za takve zadatke bila je potrebna drugačija 
hrabrost.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Dok je borac u 
četi, u zanosu juriša svojih drugova zaboravljao za momente na opasnosti koje 
ga vrebaju, dotle je kurir prevaljujući kilometre i kilometre po bespuću, 
stalno razmišljao o opasnostima koje ga mogu snaći i o tome kako da ih 
savlada. Umesto pokliča drugova njih je nadahnjivalo saznanje da poruke koje 
nose mogu biti presudne za celu jedinicu kojoj služe, sigurnost u sebe, u svoju 
izdržljivost, snalažljivost, pribranost i samodisciplinu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Samo takvi 
kuriri su mogli izvršavati naporne i sa opasnošću skopčane zadatke. Njihovom 
odgoju je poklanjana puna pažnja, pa su od kurira izrastali odlični politički 
komesari, komandiri i obaveštajni oficiri, kao što su Vicko Knežević, Milan 
Pilipović, Braco Galin, Vlado Kecman Bezec, Stevo Babić, Sretko Mirković i 
bezbroj drugih, a među njima i Latinović Drago i Boro Ćulibrk.<o:p>
</o:p>
</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Drago KAČAR</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_182.htm"><b>Prethodni dokument</b></a></TD>
<TD><a href="31_184.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

