<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_49.htm"><b>Prethodni dokument</b></a></TD>
<TD><a href="40_51.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">KOLABORACIJA  
S USTAŠKOM DRŽAVOM</span></h3> 
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kao  
gotovo svi četnici van Srbije, i srpske nacionalističke grupe u onim  
dijelovima istočne, centralne i sjeverozapadne Bosne koji su ležali istočno  
od njemačko-talijanske demarkacione linije, surađivale su s partizanima u  
julskom ustanku 1941, a i tokom slijedećih četiri ili pet mjeseci — to jest,  
sve dok nije došlo do rascjepa između četnika i partizana u Srbiji, te dok se  
polarizacija nije počela zbivati i u ostalim dijelovima zemlje.<o:p> 
</o:p> 
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nakon  
raskida, četničke snage i stanovništvo koje ih je podržavalo na tim područjima,  
našli su se u procjepu između ustaških i njemačkih snaga s jedne i partizana  
s druge strane. Nastojanja majora Dangića da početkom 1942. nađe modus </span><span lang="DE" style="mso-ansi-language:DE">vivendi</span><span lang="DE" style="mso-ansi-language: 
HR"> </span><span lang="DE" style="mso-ansi-language:DE">s</span><span lang="HR" style="mso-ansi-language:HR"> 
Nijemcima u istočnoj Bosni nisu uspjela, i lokalni su vođe morali potražiti  
novo rješenje svojih problema. Četničke grupe iz temelja se nisu slagale s  
vlastima NDH, praktički ni po kom pitanju, ali u partizanima su vidjeli zajedničkog  
neprijatelja, i to je bio razlog koji je srušio sve prepreke za kolaboraciju  
koja je uslijedila između vlasti NDH i mnogih četničkih odreda. U namjeri da  
ostvare tu kolaboraciju dvije strane su se ipak morale sporazumjeti — barem  
privremeno i ne bez rezervi — o velikom broju drugih pitanja: drugim riječima,  
svaka je strana morala platiti cijenu suradnje. (Budući da su hrvatske kvislinške  
snage na tim područjima koja su bila zone operacija stajale pod njemačkom  
komandom od januara 1942, a sav je bosanski teritorij između rijeke Save i  
demarkacione linije u oktobru 1942. postao operativna zona pod vrhovnom njemačkom  
vlašću, ti su sporazumi također predstavljali indirektan način četničke  
kolaboracije s Nijemcima).<o:p> 
</o:p> 
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prvi  
formalni sporazum između hrvatskih kvislinških vlasti i bosanskih četnika  
zaključen je 28. maja 1942. u selu Lipac, jednim dokumentom koji je vrijedio za  
Ozrenski i Trebavski četnički odred, i odnosio se na onaj dio istočne Bosne  
koji leži uz rijeku Bosnu i željezničku prugu Šaraj evo-Brod.<sup>86</sup>  
Tokom slijedeća tri tjedna potpisana su još tri naknadna ugovora za područja  
centralne i sjeverozapadne Bosne, a 16. januara 1943. još jedan, za još jedno  
područje u istočnoj Bosni.<sup>87</sup> Najopsežniji obzirom na područja,  
jedinice i na prirodu odredbi, bio je onaj prvi ugovor potpisan 28. maja. Tim su  
sporazumom komandanti Ozrenskog i Trebavskog četničkog odreda priznali  
suverenitet Nezavisne Države Hrvatske i kao njeni građani izrazili svoju  
lojalnost državi i njenom poglavniku; oba četnička odreda trebala su od tog  
dana prekinuti sva neprijateljstva protiv vojnih i civilnih vlasti ustaške države;  
vlasti NDH trebale su na tim četničkim područjima uspostaviti redovitu  
upravu, a četnički su odredi obećali pomoć u normaliziranju općih prilika.  
Tako dugo dok traju izvanredne prilike, četnički su vođe trebali vršiti  
upravnu vlast na svojim područjima, a pod nadzorom organa Nezavisne Države  
Hrvatske. Glavna odredba (član 5) ugovora glasi:</span></p> 
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">Tako  
dugo dok postoji opasnost od naoružanih partizanskih bandi, četničke će  
formacije dobrovoljno surađivati s hrvatskim oružanim snagama u borbi i uništavanju  
partizana i u tim će operacijama biti pod glavnom komandom hrvatskih oružanih  
snaga. U tim operacijama četnički će komandanti zapovijedati svojim odredima.<o:p> 
</o:p> 
</span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">Četničke  
formacije mogu se angažirati u operacijama protiv partizana i na svoju ruku,  
ali to na vrijeme trebaju prijaviti hrvatskim vojnim zapovjednicima.<sup>88</sup></span></i><span lang="HR" style="mso-ansi-language:HR"><o:p> 
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">86  
Za tekst sporazuma od 28. maja 1942. vidi mikrofilm br. T-314, rola 566, snimci  
734-736. Sporazumu je 9. jula 1942. dodan amandman u vidu izjave da se njegove  
odredbe protežu također i na odnose dva četnička odreda s njemačkim i  
talijanskim snagama na teritoriju NDH. </span><i><span style="font-size:7.0pt">Ibid</span><span lang="HR" style="font-size:7.0pt;mso-ansi-language:HR">,  
</span></i><span lang="HR" style="font-size:7.0pt;mso-ansi-language:HR">snimak  
739. Iako ih vlasti NDH ne navode, izgleda da su ranije potpisana još dva slična  
sporazuma - jedan s Urošem Drenovičem, komandantom četničkog odreda »Kočić«  
u Varcar Vakufu (Mrkonjić Grad), 27. aprila, i drugi s Lazom Tešanovičem,  
komandantom četničkog bataljona »Mrkonjić«, 23. maja 1942. Za tekst  
sporazuma s Lazom Tešanovićem vidi </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">,  
</span></i><span lang="HR" style="font-size:7.0pt;mso-ansi-language:HR">snimci  
359-361. Za diskusiju o četničkoj suradnji s vlastima NDH u Bosni vidi također  
Kačavenda, str. 37 — 67, i Hurem, <i>Sporazumi o suradnji između državnih  
organa Nezavisne Države Hrvatske i nekih četničkih odreda u istočnoj Bosni  
1942, </i>str. 294-325. <o:p> 
</o:p> 
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">87 
To su bila dva sporazuma s Radoslavom Radićem, komandantom četničkog odreda 
»Borja«. Prvi je potpisan u Banjoj Luci 9. juna i zahvaća zapadnu regiju u 
kojoj su bili ti četnici; drugi je potpisan 14. juna u Prnjavoru i to za 
njihovu istočnu regiju (mikrofilm br.. T-314, rola 566, snimci 740-743). 
Sporazum s Borivojem Kerovićem, komandantom Majevićkog četničkog odreda, 
potpisan je u selu Lopare 15. juna <i>(</i></span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">snimci 
746-747); 16. januara 1943. potpisan je sporazum sa četničkim komandantom 
Radivojem Kosorićem u selu Kovanje, istočna Bosna <i>(</i></span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">snimci 
712-713).</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">88 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">snimak 736.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Četničke 
će odrede potrebnom municijom opskrbiti vojne vlasti NDH. Četnici ranjeni u 
operacijama protiv partizana dobit će njegu u vojnim bolnicama NDH, a udovice i 
siročad četničkih vojnika poginulih u borbi protiv partizana dobit će državnu 
novčanu pomoć ravnu onoj koju dobivaju udovice i siročad vojnika NDH. Bude li 
moguće, vlasti NDH uredit će da se puste i svojim kućama vrate ljudi odvedeni 
u koncentracione logore, ali samo na posebnu preporuku četničkih komandanata 
(dakle, po svoj prilici ne partizani i njihovi simpatizeri). Dok se ti ljudi ne 
vrate, njihovim obiteljima bit će pružena novčana pomoć, ako zatreba. Svim 
izbjeglicama dopustit će se povratak kućama i, ako bude potrebno, dobit će državnu 
pripomoć usporedivu s onom koja se daje ostalim građanima Nezavisne Države 
Hrvatske. Srbima će se dopustiti trgovina kao i svakom drugom građaninu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kao 
neku vrstu rekapitulacije sporazuma s bosanskim četnicima, poglavnikov glavni 
stan poslao je 30. juna 1942. Ministarstvu udružbe (Ministarstvu socijalne 
politike - op. ur.) izvještaj s potpisom »vojskovođe« Kvaternika, u kojem se 
sumiraju odredbe ovih ugovora i to u dvadeset točaka koje u općim crtama 
odgovaraju gore nabrojenim točkama. Kopije izvještaja trebalo je poslati 
odborima za socijalnu skrb pri općinskim sudovima koji su odlučivali o novčanoj 
pomoći porodicama onih domobranskih vojnika koji su na nju imali pravo i koji 
su također odlučivali o plaćanju onim četničkim obiteljima koje su na to 
imale pravo prema ovim ugovorima.<sup>89</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">89 
Kopiju ovog izvještaja dobio sam ljubaznošću Državnog arhiva SR Hrvatske u 
Zagrebu. Još jedan sažetak ovih sporazuma nalazi se u mikrofilmu br. T-314, 
rola 566, snimci 709-710.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nijemci 
su bili za ove ugovore iz nekoliko razloga. Kao prvo, ugovori su bili usmjereni 
protiv partizana koji su od ljeta 1941. postali glavni njemački problem u 
Jugoslaviji, pa i u dijelovima Bosne pod njemačkom kontrolom; drugo ulazak četnika 
u borbu protiv partizana smanjivao je unekoliko broj njemačkih trupa vezanih za 
ovo područje; i konačno, ti su sporazumi doprinosili pacifikaciji bosanskih, 
posebno sjeveroistočnih i sjeverozapadnih područja, u kojima je Njemačka 
imala važnije ekonomske interese (željeznu rudaču, drvo, teške kemikalije, 
čelik i važne željezničke pruge).<sup>90</sup> General Glaise je 15. jula 
1942. čak predložio hrvatskom generalu Ivanu Brozoviću u Banjoj Luci, da se u 
Zagrebu osnuje centralni ured za provođenje i nadzor nad ovim ugovorima.<sup>91 
</sup>Od tog prijedloga nije bilo ništa, jer bi u to vrijeme jedan takav ured 
sigurno predstavljao nepriliku za ustaški režim, ali kao što će se zamalo 
pokazati, jedan centralni ured je kasnije bio zadužen za te ugovore. Ipak nema 
sumnje da je ugovorom ubuhvaćena većina četničkih snaga u Bosni istočno od 
demarkacione linije, jer Glaiseov izvještaj od 16. novembra 1942. komandantu 
oružanih snaga za jugoistočnu Evropu ukazuje na to da oko 10.000 bosanskih četnika 
ima s vladom NDH sporazum na principu »živi i daj drugima da žive«.<sup>92</sup> 
Karta koju je pripremio Glavni stožer domobranstva i koja je datirana 17. 
januara 1943, dijeli četnike na teritoriju Nezavisne Države Hrvatske u tri 
grupe: talijanske četnike, koncentrirane na području Otočca u Lici, na području 
Knina u sjevernoj Dalmaciji i u istočnoj Hercegovini; kolaboracionističke četnike 
usredotočene u centralnom dijelu Bosne i dijelovima istočne Bosne u blizini 
istoimene rijeke; </span><span lang="HR" style="font-size:7.0pt;mso-ansi-language:HR">90 
Izvještaj generala </span><span lang="DE" style="font-size:7.0pt;mso-ansi-language:DE">L</span><span lang="HR" style="font-size:7.0pt;mso-ansi-language:HR">ü</span><span lang="DE" style="font-size:7.0pt;mso-ansi-language:DE">rersa</span><span lang="HR" style="font-size:7.0pt;mso-ansi-language:HR">, 
komandanta njemačkih trupa u NDH, od 18. novembra 1942 (mikrofilm br. T-314, 
rola 566, snimci 357-358), ističe i vojne i ekonomske pozitivne efekte ovih 
sporazuma između vlasti NDH i četnika.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">91 
Mikrofilm br. T-501, rola 267, snimci 457-458.<span style="letter-spacing:-.45pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">92 
Ibid, </span></i><span style="font-size:7.0pt">rola </span><span lang="HR" style="font-size:7.0pt;mso-ansi-language:HR">264, 
snimak 583.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">93 
Kopiju ove karte dobio sam ljubaznošću pukovnika Vojmira Kljakoviča iz 
Vojnoistorijskog instituta u Beogradu.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">te 
pobunjene četnike koji drže omanje predjele u sjeveroistočnoj Bosni i na 
području istočno od Sarajeva.<sup>93</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
međuvremenu, 22. decembra 1942, poglavnikov glavni stan obavijestio je 
domobranskog oficira za vezu pri 718. njemačkoj pješadijskoj diviziji o 
direktivi koju je 9. oktobra 1942. izdalo Ravnateljstvo za javni red i sigurnost 
Ministarstva unutrašnjih poslova, a koja se odnosi na pregovore i zaključivanje 
bilo kakvih ugovora između hrvatskih vojnih i civilnih vlasti i četničkih 
odreda. U toj se direktivi kaže da nitko ne može ući u formalne ili 
neformalne razgovore s četnicima bez odobrenja </span>X<span lang="HR" style="mso-ansi-language:HR"> 
odjela Ravnateljstva. Principi po kojima se moraju voditi razgovori i sklapati 
sporazumi su slijedeći: 1) četnike koji su jaki protivnici NDH treba isključiti 
iz pregovora; 2) ne smiju se voditi pregovori s četničkim vodama koji nisu rođeni 
na teritoriju Nezavisne Države Hrvatske ili koji nisu njeni građani; 3) četnici 
moraju priznati vojne i civilne vlasti NDH; 4) neprijateljske četničke 
elemente treba razoružati; 5) ako se ukaže potreba dopustiti četničkim 
odredima da zadrže oružje kako bi pomogli održavanju reda i mira; u tome 
moraju sudjelovati i hrvatske vlasti, a četničke jedinice ih moraju obavještavati 
o broju ljudi i oružja; i 6) u talijanskim okupacionim zonama sporazumi između 
vlasti NDH i četnika ne mogu biti suprotni talijansko-NDH ugovoru od 19. juna 
1942.<sup>94</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">94 
Mikrofilm br. T-314, rola 566, snimci 706-708. U istoj direktivi također se kaže 
da se ne može poduzeti kolektivna odmazda nad četnicima, bez obzira koliko teška 
bila njihova djela; treba nastojati da se četnici navedu na povratak iz šume 
svojim kućama, tako da se bave korisnim radom ili da odu na rad u Njemačku; 
Srbima optuženim za umorstvo i druge zločine trebaju suditi redovni sudovi, a 
ne da ih kažnjavaju pojedini službenici prema svom nahođenju.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Izgleda 
</span><span lang="DE" style="mso-ansi-language:DE">da</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:HR"> 
</span>X<span lang="HR" style="mso-ansi-language:
HR"> odjel Ravnateljstva za javni red i sigurnost bio jedno neizravno ostvarenje 
ideje koju je prethodnog jula predložio Glaise, jer je svoju funkciju skrivao 
iza neodređenog imena. Očito je, pošto je saznao za direktivu od 9. oktobra 
1942, general Glaise 20. januara 1943. obavijestio poglavnikov glavni stan da 
svi ugovori s pravoslavnim (četničkim) borbenim odredima u »zoni operacija« 
— misleći na cijelo područje između Save i demarkacione linije — moraju 
biti prijavljeni i odobreni od komandujućeg generala njemačkih trupa u 
Hrvatskoj.<sup>95</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">95 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">snimak 701.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ne 
samo oni četnički odredi u Bosni koji nisu prihvaćali tu suradnju, nego i oni 
koji su kolaborirali, ipak su se, usprkos ovim ugovorima, povremeno angažirali 
u sabotažama i drugim aktivnostima koje su bile neprihvatljive ili Nijemcima 
ili vlastima NDH - drugim riječima, nisu potpuno napustili misao o pobuni. Zato 
je nakon završetka operacije </span><i><span lang="DE" style="mso-ansi-language:DE">Weiss</span><span lang="DE" style="mso-ansi-language:HR"> 
</span></i><span lang="HR" style="mso-ansi-language:
HR">(</span><span lang="DE" style="mso-ansi-language:DE">o</span><span lang="HR" style="mso-ansi-language:HR"> 
kojoj će se dalje u tekstu više govoriti) general </span><span lang="DE" style="mso-ansi-language:DE">L</span><span lang="HR" style="mso-ansi-language:HR">ü</span><span lang="DE" style="mso-ansi-language:
DE">ters</span><span lang="HR" style="mso-ansi-language:HR"> 28. marta 1943. 
izdao naredbu o djelomičnom i postupnom razoružanju neposlušnih četničkih 
odreda. Da ih prisile na popuštanje, Nijemci su držali neke od svojih trupa u 
pripravnosti i planirali su, npr. specijalnu operaciju </span><i><span lang="DE" style="mso-ansi-language:DE">Teufel</span><span lang="DE" style="mso-ansi-language:HR"> 
</span></i><span lang="HR" style="mso-ansi-language:
HR">na području Ozrena. Izvršavajući to naređenje, 369. pješadijska 
divizija (legionari) zaključila je 1. maja 1943. s Ozrenskim i Zeničkim četničkim 
odredom ugovore, u kojima su četnici obećali da se neće sukobljavati s njemačkim 
i NDH snagama, da će se uzdržati od sabotaže, te da će u roku od pet dana 
predati dio svojeg oružja. Istovremeno su Nijemci zajamčili četnicima da se 
neće poduzimati »nikakva protuzakonita djela protiv srpskog stanovništva« 
(vjerojatno misleći od strane ustaških snaga). Kao što je na to jasno 
ukazivalo i </span><span lang="DE" style="mso-ansi-language:DE">L</span><span lang="HR" style="mso-ansi-language:HR">ü</span><span lang="DE" style="mso-ansi-language:
DE">tersovo</span><span lang="HR" style="mso-ansi-language:HR"> naređenje, 
Nijemci su znali da ne postoje ni politički ni vojni preduvjeti za neko značajnije 
razoružanje četničkih odreda, a dokumenti pokazuju da su bili zadovoljni i s 
predajom par stotina pušaka i nekoliko mitraljeza.<sup>96</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">96 
Za tekst </span><span style="font-size:7.0pt">Lütersove </span><span lang="HR" style="font-size:7.0pt;
mso-ansi-language:HR">naredbe od 28. marta vidi </span><i><span style="font-size:7.0pt">ibid, 
</span></i><span lang="HR" style="font-size:7.0pt;
mso-ansi-language:HR">snimci 320-322. Za sporazume od 1. maja o djelomičnom 
razoružanju dva odreda vidi </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">snimci 
685-700.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ovi 
sporazumi između četničkih odreda i vlasti Nezavisne Države Hrvatske bili su 
značajni za obje strane. Za NDH oni su značili priznanje vojne i političke 
nemoći i neuspjeha politike koju je dotad vodila prema srpskom pučanstvu — 
iako su ustaške vlasti, da se nisu morale hrvati s partizanima (a sve do u 
1943. većina partizana u nekim područjima hrvatske marionetske države 
regrutirala se pretežno iz srpskog stanovništva mogle mnogo rigoroznije 
postupati s četnicima. Na drugoj strani, ugovori i razni ustupci koji su im učinjeni 
značili su za četnike potvrdu njihove snage, koja <span style="letter-spacing:.6pt">je,</span> 
međutim, mogla biti mnogo veća da su imali više jedinstva i bolju 
organizaciju. Iako su mnogi četnički vođe zlorabili svoj položaj, narod ih 
je trpio sve dok su mu pružali neku zaštitu od ustaša i sve do kraja rata, 
imali su podršku u nekim dijelovima srpskog stanovništva u Nezavisnoj Državi 
Hrvatskoj.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Četnička kolaboracija, naročito s Talijanima, ali također s Nedićem 
i hrvatskim kvislinškim snagama, a preko njih i s Nijemcima, bila je krajem 
1942, kao što ćemo vidjeti, već dobro poznata Britancima. Dokle god 
sredozemna ratna pozornica nije postala poprištem važnijih savezničkih 
operacija, ono što se zbivalo u Jugoslaviji za Britance nije bilo osobito značajno 
i četničkoj kolaboraciji s Osovinom moglo se je progledati kroz prste. Ali kad 
su Saveznici, 8. novembra 1942. otpočeli svojom ofenzivom u sjevernoj Africi, 
otvarajući perspektivu za invaziju Italije ili Balkana, i četnička i 
partizanska aktivnost postala je stvar koja je neposredno zadirala u strategije 
zapadnih Saveznika. Saveznici su konstatirali da Mihailović i njegovi četnici 
nisu sposobni i/ili da ne žele odigrati ulogu koja im je namijenjena, ako se 
Saveznici istovremeno ne iskrcaju na jadransku obalu ili u Grčkoj. Od kraja 
decembra 1942. pa nadalje, britanska je vlada i posredno, preko jugoslavenske 
izbjegličke vlade, i neposredno, preko vlastitih misija kod Mihailovića, 
uporno nastojala kako bi Mihailovića uvjerila da prestane kolaborirati s 
neprijateljem i boriti se protiv partizana, te da se počne boriti protiv snaga 
Osovine. Ali uzalud.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_49.htm"><b>Prethodni dokument</b></a></TD>
<TD><a href="40_51.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

