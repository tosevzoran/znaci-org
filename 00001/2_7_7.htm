<html>
<head>
<meta http-equiv="Content-Type" content="text/html; charset=utf-8">

<title>PRVA KRAJIŠKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>PRVA KRAJIŠKA BRIGADA - SJECANJA BORACA</b><br> 
Sedmi dio<br>  
OD SREDNJE DO ISTOCNE BOSNE I NATRAG  


<CENTER><TABLE border="1"><TR><TD><a href="34.htm"><b>Sadr&#382;aj</b></a></TD>
<TD><a href="2_7_6.htm"><b>Prethodni dokument</b></a></TD>
<TD><a href="2_7_8.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br><b><font SIZE="4">
<p>OKRŠAJI U VITOVLJU I BRVANCIMA</p>
</font></b><font FACE="Times New Roman">
<p>Poslije četvoromjesečnog boravka i borbi u centralnoj Bosni, Prvi bataljon 
je, u sastavu brigade, krenuo na marš Pete krajiške divizije za istočnu 
Bosnu. Situacija u kojoj se bataljon nalazio u centralnoj Bosni bila je dosta 
složena i teška, što je uslovilo smanjenje njegovog brojnog stanja, pa i 
udarne moći, koja je prije toga, inače, bila na zavidnoj visini. Razlog za to 
je bio - što je brigada na tom terenu bila odvojena i dosta udaljena od naših 
operativnih snaga, bez neposredne veze sa Prvim bosanskim korpusom i Petom 
divizijom kojoj je formacijski pripadala. Da bude i teže, brigadu je zahvatio 
pjegavi tifus od koga je obolio skoro svaki drugi njen pripadnik, a nemali broj 
je i umro. Veliki broj boraca i rukovodilaca prebačenoje preko rijeke Vrbasa u 
Bosansku krajinu, na liječenje na slobodnoj teritoriji. Uz to, neredovna i 
dosta slaba ishrana ljudstva kao i skoro neprekidni pokreti i česte borbe 
protiv njemačkih, ustaških, domobranskih i četničkih snaga takođe su 
uticali na umanjenje borbene gotovosti našeg bataljona i brigade u cjelini.</p>
<p>Pokret bataljona izvršen je iz šireg rejona sela Korićana i praćen 
stalnim borbama. U ranojutro 10. juna 1943. godine naši bataljoni su otpočeli 
borbu sa Nijemcima koji su došli od Turbeta i Travnika preko sela Dukati, 
izbivši u selo Vitovlje. Prvi i Treći bataljon vodili su oštre borbe sa 
djelovima 384. pješadijskog puka 373. divizije zvane &quot;Tigar&quot;. 
Suočili smo se sa našim starim poznanicima, protiv kojih smo i prethodnih 
mjeseci više puta vodili borbe na terenu sela Vitovlje - Mudrinje - Dukati, sa 
&quot;trupovima&quot; koji su dolazili od Travnika i Turbeta.</p>
<p>Kao i u prethodnim borbama, neprijatelj je i ovog puta bio razbijen i, uz 
dosta velike gubitke, odbačen. Ovo je bila tipična borba u susretu, još u 
šumi. S obzirom na to da smo na ovom području i ranije vodili borbe, 
poznavanje terena nam je umnogome koristilo da se brzo snađemo i uspješno se 
suprotstavimo drskom neprijatelju, koji je na ovu prostoriju stigao prije nas i 
za borbu se pripremio znajući za naš nailazak. Krupna i gusta stogodišnja 
stabla omorike i bukve predstavljale su nam siguran zaklon, povoljan za 
prebacivanje i prilaženje na blisko odstojanje do neprijatelja, ali su nam, s 
druge strane, bila i smetnja za veću i bolju preglednost.</p>
<p>Ovaj sukob sa neprijateljevim snagama, iako iznenadan i oštar, završen je 
za kratko vrijeme i uz zapažene gubitke na obje strane. Ipak, njime su stvoreni 
uslovi koji su nam samo dan kasnije omogućili nastavljanje marša prema 
dobijenom zadatku.</p>
<p>Dvanaestog juna brigadna kolona nastavila je put k istočnoj Bosni. 
Ostavljali smo rijeku Ugar, svima nama dobro znanu iz vremena dok smo, u 
nekoliko navrata, boravili u selu Korićanima. Sa nje smo se gotovo isključivo 
snabdijevali vodom, iako je dosta udaljena od pomenutog sela.</p>
<p>Marševali smo preko terena dosta ispresijecanog i pokrivenog niskom 
listopadnom šumom. Onako u koloni, među borcima je zapodjenuta tiha i pomalo 
čudna diskusija o tome kuda smo to naumili. Jedni su govorili da idemo u našu 
Krajinu, a drugi su spominjali Crnu Goru i Srbiju. U tome nas sustiže i kurir 
iz štaba Prvog bataljona Milorad Talić. Prenosi nam naređenje da komanda 
čete odmah pođe u štab bataljona. Kako su komandir naše Druge čete Lako 
Čeprlja i njegov zamjenik Bogdan Lukač bolovali od tifusa, to je sa mnom, kao 
političkim komesarom, pošao moj zamjenik Miloš Vuković. Dat je kratak 
zastanak i u tome su stigle komande svih četa.</p>
<p>Komandant bataljona Stevo Rauš i politički komesar Pero Đurić, u 
prisustvu svojih zamjenika Nike Garače i Pere Simurdića, počeli su da nas 
upoznaju sa situacijom i zadatkom. Nedaleko pred nama, na udaljenju 2-3 km, 
prolazi, vele, cesta Jajce - Travnik. Na njoj, a na pravcu kuda treba da prođu 
naše jedinice, nalazi se dio ustaške &quot;crne legije&quot;, gdje upravo 
opravlja cestu i mostove. Naš bataljon ima zadatak da na pravcu sela Brvanci - 
Dubrave napadne i likvidira neprijateljske snage i omogući prolaz našim 
jedinicama kako bi izvršile već postavljeni zadatak. Napad na neprijatelja 
treba da otpočne jednovremeno i da se završi što prije. Neprijateljskim 
jedinicama komanduje njemački kadar, a vojnici su Pavelićevi 
&quot;crnolegijaši&quot; koji su završili obuku u Njemačkoj, naoružani 
oružjem njemačkog porijekla.</p>
<p>Po povratku u četu sazvali smo komandire vodova, vodne političke delegate i 
komandire odeljenja. Upoznali smo ih sa zadatkom, a potom cijelom boračkom 
sastavu govorili o predstojećoj akciji, naglasivši njenu važnost za naše 
dalje napredovanje. Napomenuto im je da treba da teže tome da se što je 
moguće više neprimijetno približimo neprijatelju, koji, svakako, još nije 
otkrio naš pokret.</p>
<p>Takoje naš Prvi bataljon, 12.juna 1943. godine, krenuo u napad iz pokreta na 
neprijatelja, s tim što bi se Prva i Druga četa što prije prebacile preko 
jarka i odmah izvršile juriš na neprijateljske snage koje su se nalazile duž 
komunikacije Božikovac - Brvanci, a Treća četa neprimijetno provukla i napala 
neprijatelja s leđa. Desno od nas napadao je Treći bataljon Četvrte krajiške 
brigade. Drugi bataljon naše brigade, pod komandom Cvije Mazalice i Jusufa 
Imamovića, imao je zadatak da obezbijedi bok i leđa jedinica naše i Četvrte 
krajiške brigade i presretne i razbije neprijateljsku kolonu koja je išla iz 
Jajca u pomoć svojim opkoljenim snagama na prostoru Božikovac - Brvanci.</p>
<p>Za vrlo kratko vrijeme izvršili smo i ovaj zadatak, na osnovi energične i 
brze odluke komandanta bataljona Steve Rauša, iskusnog i odvažnog starješine 
koji je, svojom umješnošću u komandovanju i upornim i smišljenim 
rukovođenjem, bitno uticao na uspješan ishod svake od akcija u minula 23 ratna 
mjeseca. I ovog puta naš bataljon se svom svojom silinom sručio na 
neprijatelja. Naše dvije čete brzo su uspjele da se zabace neprijatelju na 
bokove i djelimično iza leđa i dočepaju se kose koja se protezala na 
suprotnoj strani doline, da bi potom na njega izvršila snažan juriš. Lijevo 
od naše Druge čete nalazila se Prva četa sa komandirom Ljubomirom 
Jajčaninom.</p>
<p>Silazeći u dolinu potoka i ka grupi kuća sela Brvanci, neprijatelj se uspio 
dočepati dvije pojate i mlina potočare, gdje se na brzinu utvrdio, koristeći 
se prirodnim zaklonima. Većim dijelom snaga zauzeo je kosu koja se protezala 
južnije od potoka i prešao u odbranu, otvarajući ubitačnu vatru po našim 
snagama, čime nas je prisilio na izvjesno povlačenje uz manje gubitke. Ovo 
zbog toga što je dna četa Trećeg bataljona Četvrte krajiške brigade, koja 
je trebalo da zauzme kosu prije neprijatelja, nije u tome uspjela. Neprijatelj 
je za kratko vrijeme uspio da se utvrdi na posjednutoj kosi i spriječi naše 
dalje prodiranje. To je bila i velika podrška snagama neprijatelja koje smo 
uspjeli da opkolimo u širem rejonu grupe kuća i potočare.</p>
<p>Koristeći se prirodnim i na brzinu izgrađenim zaklonima, ova grupa od oko 
30 neprijateljskih vojnika pružala nam je grčevit otpor. Napad smo ponavljali 
nekoliko puta, ali bez uspjeha i uz gubitke. Starješine i borci, iako su 
vidjeli da se neprijatelj žilavo brani, nisu poslušali upozorenja štabova 
bataljona i brigade da više ne jurišaju. Naprotiv, na svoju ruku su ponavljali 
juriš za jurišom. Tako cio dan, sve do pada mraka.</p>
<p>Desno od nas, dvije čete Drugog bataljona napale su neprijatelja u zapadnom 
dijelu sela Brvanci, kao i neprijateljsku kolonu koja je dolazila cestom od 
Jajca. Tri puta je bataljon odbijao snažne juriše neprijatelja i nanosio mu 
znatne gubitke, tako da je ostalo 15 mrtvih i veći broj ranjenih, a uništen je 
jedan kamion i potučena komora neprijatelja. I ovoga puta, kao i u ranijim 
borbama, došli su do izražaja visoka svijest i požrtvovanje boračkog i 
starješinskog kadra. Pored ostalih, u ovoj borbi su poginuli: Miloš Petrović, 
vodnik Trećeg voda Druge čete, Milan Knežević, komandir odeljenja, i Miloš 
Deretić, vodnik Trećeg voda Treće čete, dok je ranjeno 8 boraca.</p>
<p>Ukupni neprijateljski gubici bili su: 40 poginulih, 50 ranjenih i 15 
zarobljenih.</p>
<p>U toj akciji posebno su se iz Druge čete istakli: Miloš Petrović, vodnik 
Trećeg voda, Mirko Bajić, vodnik Prvog voda, Dušan Bajić, puškomitraljezac, 
Đuro Brodarac, nišandžija na malom minobacaču, i vodna bolničarka Mara 
Kecman.</p>
<p>S obzirom na to da je naša brigada bila u pokretu za istočnu Bosnu, kasno 
uveče uslijedilo je prikupljanje i pokret našeg bataljona prema Crnom Vrhu. 
Idućeg dana naveče prešli smo komunikaciju Travnik - Donji Vakuf i okrenuli 
ka Šebešiću.</p>
</font><i><font FACE="Times New Roman">
<p>Dušan Kecman</p>
</font></i>
<p>
<br>
<CENTER><TABLE border="1"><TR><TD><a href="34.htm"><b>Sadr&#382;aj</b></a></TD>
<TD><a href="2_7_6.htm"><b>Prethodni dokument</b></a></TD>
<TD><a href="2_7_8.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
