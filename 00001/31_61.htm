<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_60.htm"><b>Prethodni dokument</b></a></TD>
<TD><a href="31_62.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">GLADOVANJE OKO KONJICA BILO JE NEZGODAN NEPRIJATELJ</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></b></p>
<p class="MsoNormal" style="margin-top:13.0pt;text-indent:15.0pt;line-height:
91%"><span lang="DE" style="mso-ansi-language:DE">U vreme bitke na Neretvi naša 
brigada je od Prozora pa sve do Drine bila u zaštitnici glavnine naših snaga i 
Cen</span><a name="gladovanje"></a><span lang="HR" style="mso-ansi-language:HR">t</span><span lang="DE" style="mso-ansi-language:DE">ralne 
bolnice. Nikada do tada nismo bili u zaštitnici, pa nismo ni znali kako je to 
teška uloga. Tačno je određivano do kog vremena je trebalo braniti jedan položaj. 
Neprijatelj nije smeo preći preko linije položaja koje smo zaposeli i branili, 
a ostajali sve dok nam se ne stvori prostor da možemo napraviti sledeći korak 
unazad.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="EN-GB">Od 
Raduša i Prozora, pa do Kalinovika, naši koraci su bili i spori i kratki. </span><span lang="DE" style="mso-ansi-language:DE">Svakog 
dana, od jutra do mraka, vođena je borba. Noću smo prelazili na nove položaje, 
uređivali ih, pripremali, da bi na njima što lakše preživeli naredni dan. 
Idući tako od položaja do položaja, odupirući se o vrletne kuke, stigli smo 
do Boračkog jezera kod Konjica, i to iznureni borbama, iscrpljeni nespavanjem i 
jako slabom ishranom.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Ovde, 
kod Boračkog jezera, smo bili pošteđeni borbi, bilo je i vremena za spavanje 
i odmor, ali zato nismo imali baš ništa za jelo. To je pasivan kraj, a preko 
njega su do našeg dolaska prešli četnički &quot;korpusi&quot;, pa naše 
jedinice koje su četnike oterale na Drinu, a za ovima ranjenici i bolesnici. 
Svako od onih koji su pre nas prošli tuda, uzeo je ili dobio ponešto, tako da 
mi nismo ni pokušavali tražiti za sebe.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">1. 
četa 1. bataljona, u kojoj sam bio politički komesar, bila je smeštena u dve 
kuće, blizu samog jezera. </span><span lang="EN-GB">Kuće su bile pune žena i 
dece, sa ponekim starijim čovekom. </span><span lang="DE" style="mso-ansi-language:DE">Rekli 
su nam da su odrasli muškarci mobilisani u četnike. Mi smo to uzeli kao istinu 
i nismo ni nastojali da proveravamo dobijene informacije. Milom ili silom otišli 
su u četnike, na drugu stranu i tu<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">nismo mogli ništa izmeniti. Po veličini kuća, sporednih staja, po onome 
što se nalazilo u zdanjima zaključivali smo da to nisu siromašna domaćinstva. 
Po izgledu i uhranjenosti čeljadi zaključivali smo da nisu ni u hrani 
oskudevali.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Dani su prolazili, a situacija se nije menjala. Mi smo prali, parili i 
krpili naša odela, veš i obuću, održavali smo vojničke i političke časove. 
Čekali smo da se odavde krene i proučavali situaciju oko nas, u kućama u 
kojima smo bili smešteni i oko njih. Glad nas je sve više pritiskala. Mislim 
da nas je do te mere nadvladala da smo se s mukom kretali.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
Nakon dan-dva najsnalažljiviji su počeli brati koprive i kuvati ih u nekoj 
kanti. </span><span lang="EN-GB">Posle su i kuvari to prihvatili. Rano ujutru su 
odlazili sa džakovima i oko đubrišta i torova brali koprivu, a onda je 
kidali, prali i kuvali. Kopriva je kuvana i za doručak i za ručak i za večeru. 
</span><span lang="DE" style="mso-ansi-language:DE">Da je bilo soli da je 
osolimo, kao da bi i hleba s njom imali. Prvog dana su domaćice u sva tri 
obroka bacale po šaku dve brašna, a onda su, videći da mi ne odlazimo, 
uskratili i to.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kopriva sa malo brašna je već nešto, bili smo zadovoljni. Zelena voda se 
uz šaku brašna pretvarala u čorbu, a i drugi, prijatniji ukus davalo joj je 
brašno. Kad su nam domaćice uskratile brašno, mi smo nastavili kuvati samo 
koprivu. Kuvari su se počeli pribojavati da će i kopriva nestati, jer ni toga 
nije bilo u izobilju. Njihova strahovanja su bila podstaknuta i time što su i 
naši domaćini, videći od nas, počeli kuvati koprivu kako bi nam pokazali da 
zaista nemaju što jesti. Razlika između naših i njihovih kopriva je bila u 
tome što su oni u svoje lonce i dalje stavljali poneku šaku brašna i zrnce 
soli, a mi toga nismo imali.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Mi smo posmatranjem i procenama stanja i ponašanja naših domaćina, od 
dece pa do staraca, bili uvereni da oni imaju hrane i da su je sklonili. Zaključili 
smo da ja, kao komesar čete, usmerim svoju političku delatnost na naše domaćine, 
da ih ubedim da nam daju nešto za jelo. </span><span lang="EN-GB">Savesno sam 
se dao na posao i nadao se da ću uspeti. Upotrebio sam svu veštinu i znanje. </span><span lang="DE" style="mso-ansi-language:DE">Vodio 
sam duge razgovore, pojedinačne i grupne, ali sam na kraju morao konstatovati 
da sam poražen. Ja sam, naime, kroz te razgovore otkrio da naši domaćini 
znaju dobro kako se partizani odnose prema narodu i njegovoj imovini i da su vešti 
u eksploataciji tog našeg stava. Oni su mi, da bi me ubedili da zaista nemaju 
nikakvih zaliha, pokazali nekoliko džakova sa žitom i rekli da je to 
ostavljeno za seme. Znali su da mi ne uzimamo ostavljeno seme ni onda kad bi nam 
ga ponudili. Znali su i za naredbu Vrhovnog štaba kojom nam je to bilo 
zabranjeno. Sem toga, oni su nam objasnili da su im naše jedinice oduzele sve 
žito zato što su im muškarci otišli u četnike i što su sarađivali sa četnicima! 
</span><span lang="EN-GB">Bilo je to i prilično ubedljivo. Teški i mučni dani 
su prolazili, a izgleda na izmeni toga stanja nije bilo. Komesari četa su svaki 
dan odlazili u štab bataljona na dogovore i razgovore. Drugovi iz štaba 
bataljona su nas ljubazno primili, popričali sa nama o teškoj situaciji 
ishrane i na kraju nas vraćali u jedinice da održavamo moral boraca.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Jednog 
dana oko 25. marta došao sam u štab brigade na uobičajeni sastanak i tom 
prilikom našao kurire da ručaju. Najviše me iznenadilo kada sam video da uz 
ručak imaju i po parče pure. U sebi sam pomislio: šta li onda jedu članovi 
štaba brigade!? Možda je ovo i uticalo da se razvije oštrija diskusija oko 
ishrane. U toj diskusiji predložio sam da se izvrši akcija na Konjic. Drugovi 
su mi rekli da će razmisliti o mom predlogu, ali već iste večeri štab 
brigade je doneo odluku da se izvede akcija samo na prve kuće oko Konjica da bi 
se došlo do hrane. Velikih žrtava u ovoj akciji nije bilo, ali ni hrane. Ono 
što je nađeno nije predstavljalo ni jedan pošten obrok za brigadu.</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Bilo 
je proleće. Borci koji su doprli do prvih kuća oko Konjica iznosili su burad u 
kojima je ranije bio kiseli kupus, i u kojima je u rasolu plivao poneki list 
kupusa. </span><span lang="EN-GB">Ovce koje smo doterali bile su veoma mršave. </span><span lang="DE" style="mso-ansi-language:
DE">Pitanje ishrane ostalo je dalje nerešeno. Nastavili smo da gladujemo u 
istim seljačkim kućama.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Sledećeg jutra 
izašao sam pred kuću i seo na jedan panj. Posmatrao sam borce kako su se 
razmileli tražeći koprive. Tada su mi prišli mitraljezci Dušan Popović i Dušan 
Rokvić Čagelj. Obojica su bili iz sela Trubara i podjednako snalažljivi vešti.</span></p>
<p class="MsoNormal" style="text-indent:14.0pt;line-height:91%"><span lang="EN-GB">— 
Ja već nekoliko jutra posmatram one dve devojčice — poče Popović — kako 
uvek odlaze u istom pravcu i vraćaju se otuda saopštavajući nešto svojim 
roditeljima. </span><span lang="DE" style="mso-ansi-language:DE">Mislim da 
obilaze sakrivenu hranu, da bi proverile da li je još tamo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Videvši da u tome ima logike, odmah sam im dao dogled i rekao da prate decu 
sledećeg jutra, da dobro zapamte teren kuda to odlaze, a kada se vrate kući da 
njih dvojica neprimetno pretraže taj teren.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sutradan su deca ponovo krenula po svom zadatku, a Popović i Čagelj po 
svom. Nije dugo potrajalo i ona dvojica su se vratili sa izveštajem. Oni su u 
dve pećine pronašli oko 2.000 kg kukuruza u klipu, oko 100 kg ječma i pšenice, 
zatim pasulja, suvog mesa, dve kante masti itd. — sve što se moglo naći u 
bogatoj seljačkoj kući, toga je bilo i u pećini. Sada sam ja postao gospodar 
situacije i poželeo da još ne dobijemo naređenje za pokret. Odmah sam pozvao 
domaćine obeju kuća i nastavio sa njima pregovore. Sada sam počeo sigurnije 
da tvrdim da oni imaju hrane, i da ih ubeđujem koliko je potrebno da mi nahrane 
četu.<o:p>
</o:p>
</span></p>
<p class="MsoNormal" style="margin-top:1.0pt"><span lang="DE" style="mso-ansi-language:
DE">— Imate hrane, samo ste je sakrili — tvrdio sam uporno.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Međutim, oni su opet tvrdili po starom: da će zajedno sa nama, ako ovo duže 
potraje, pomreti od gladi! Dao sam do znanja domaćinima kako ću morati sam da 
potražim hranu gde smatram da su je sakrili i sve što nađem da ću uzeti. 
Upozorio sam ih da se hrana koja se nalazi van njihovih kuća ne smatra više 
njihovim vlasništvom, utoliko pre što tvrde da je nemaju. Sigurni da su sve 
dobro sakrili, složili su se samnom i ostali uporni pri svom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad sam video da ne popuštaju, izišao sam među borce. Domaćini su pošli 
za mnom. Borcima sam naredio da pokupe iz kuće sve vreće i džakove pa da 
donesu pronađenu hranu. U šali sam dodao da se plašim da je neko preko noći 
ne odnese. Domaćini su pomislili da je ovoj moj trik, pa su se i sami popeli na 
tavane i doneli nam vreće i džakove. Ali kada su se borci sa vrećama uputili 
prema skrivenoj hrani, domaćini su se sa svojim članovima porodice počeli nešto 
došaptavati. Čim su se pojavili prvi borci sa prvim vrećama hrane, nastao je 
lelek i kuknjava ovih seljaka, kao da im je sve u kući pomrlo. Borci su 
revnosno istresali žito u određenu prostoriju koja je imala drveni pod. Bila 
je kao da su je domaćini baš pripremili za to.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada se hrana iz pećine prikupila na jedno mesto, odobrio sam da se borci 
nahrane. </span><span lang="EN-GB">Domaćini su sada postali ljubazniji. Sami su 
nam nudili svoje suđe u kojem ćemo kuvati hranu. </span><span lang="DE" style="mso-ansi-language:DE">Našlo 
se i malo rakije da nas počaste i počeli da me mole da im sve ne oduzmemo. 
Govorili su da smo im sve pronašli, da njima više ništa ne ostaje ako im to 
odnesemo. Ja sam se držao pogodbe; jedino je razlika bila u tome što sam ja 
sada nudio njih da i oni sa nama jedu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nahranjena vojska bila je za svaki zadatak sposobna. Samo je njih nekoliko, 
koji su preterano jeli i dalje, ostali nesposobni za kretanje. Siti i raspoloženi 
izašli smo pred kuću jednog od tih domaćina, sedeli i pevali. Tada je Vlade 
Zeljković — Vlad dobacio:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Druže komesare, vidite li onu gomilu granja od lišnjaka?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kao kod svake seljačke kuće gde se koze i ovce preko zime prehranjuju 
listom i ovde je bila naslagana jedna takva gomila granja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Gledao sam u gomilu granja i shvatio zašto mi je pokazuje. Bilo je očito 
da se i pod njom može naći neki trap. </span><span lang="EN-GB">Saglasio sam 
se sa predlogom da se i to ispita. Granje je brzo uklonjeno, a udarac maljem o 
zemlju je pokazao da je pretpostavka bila osnovana. Pronađen je kramp i lopata 
i odmah je počelo sa prekopavanjem mesta gde je bilo granje. </span><span lang="DE" style="mso-ansi-language:DE">Ubrzo 
su se ukazale daske. Kada su ih podigli, u trapu se ukazao krompir — bilo ga 
je oko hiljadu kilograma. Uzeli smo za sebe nešto, a onda smo izvestili štab 
brigade o nađenoj količini hrane, koja je oterana i podeljena bataljonima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sutradan posle ručka brigada je krenula dalje. Od tada niko više od nas 
nije poželeo da bude u zaštitnici. Ovaj teren oko Konjica ostao mi je u gorkoj 
uspomeni, a glad kao nezgodan neprijatelj.<o:p>
</o:p>
</span></p>
<span lang="DE" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
DE;mso-fareast-language:EN-US;mso-bidi-language:AR-SA">Đuro ZELJKOVIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Ne znam da smo i kasnije ikad bili u tako teškoj situaciji. Čak ni u 
    Zelengori nam nije toliko teškoća pričinjavala.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_60.htm"><b>Prethodni dokument</b></a></TD>
<TD><a href="31_62.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

