<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 1</b><br> 

<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_152.htm"><b>Prethodni dokument</b></a></TD>
<TD><a href="4_14_1_154.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BR. 153</strong></p>
<p align="center"><strong>NAREĐENJE KOMANDANTA BOSANSKIH ČETNIČKIH ODREDA OD 
27. AVGUSTA 1942. NAČELNIKU ŠTABA ZA ORGANIZACIJU SADEJSTVA NEMAČKIM SNAGAMA 
U SPREČAVANJU PRODORA PARTIZANA KA BANJALUCI1</strong></p>
<p align="center">KOMANDA BOSANSKIH ČETNIČKIH ODREDA</p>
<p align="center">Br. 130 27-VIII-42 7 č.</p>
<p align="center">NAČELNIKU ŠTABA OVE KOMANDE</p>
<p align="center">Poručniku bratu Marčetiću</p>
<p>Ova komanda stavila ti je u dužnost, da odmah stupiš u vezu sa Nemačkim 
vojnim vlastima u B. Luci, povodom zauzimanja Mrkonjić-Grada od strane 
komunista2 i njihovim daljim nadiranjem ka Manjači,3 a u cilju organizovanja 
zajedničke akcije protiv komunista.4</p>
<p>Kako iz primljenog izveštaja5 ne vidimo, šta si po ovome do sada uradio, 
naređuje ti se, da se odmah vratiš u B. Luku, da stupiš u vezu sa komandantom 
Nemačkih trupa radi izvršenja zadatka koji ti je stavljen u dužnost.</p>
<p>Komandantu Nemačke vojske izloži pravo stanje, a naročito ga upozoriti na 
činjenicu, da u sadašnjim borbama između komunista i Hrvatske vojske, Hrvati 
se redovno predaju sa naoružanjem bez otpora, što nam daje dokaza, da su oni u 
velikoj većini naklonjeni komunistima i da ih žele da potpomognu u uništenju 
srpskog naroda.</p>
<p>Ovakvi slučajevi desili su se već: u Istočnoj Bosni nekoliko puta, zatim u 
Ključu, Lijevču, Glamoču i sada, najnoviji slučaj u Mrkonjić-Gradu.</p>
<p>Nemačkog komandanta isto tako upozori na činjenicu, da se danas u Bos. 
Krajini nalaze komunisti, koji su proterani iz svih srpskih zemalja: Srbije, 
Crne Gore, Hercegovine, Istočne i srednje Bosne sa celokupnim vođstvom i naoružanjem.6</p>
<p>Krajina im služi kao glavno uporište.</p>
<p>Srpski narod u Krajini isto tako kao i u ostalim pokrajinama srpstva je u 
ogromnoj većini protiv komunistički raspoložen, ali ovaj srpski narod nije 
dovoljno naoružan, da bi suzbio ovu komunističku najezdu, za koju je izvršena, 
silom prilika, koncentracija komunističkih snaga.</p>
<p>Stoga traži oružje, kao što ti je i usmeno naređeno i sva potrebna 
sredstva da se Srbi naoružaju, jer u ovom slučaju, gde su naoružani samo 
Hrvati i muslimani, oni predaju oružje komunistima i njihovo naoružanje se sve 
više i više pojačava, a Hrvatske vlasti, kojekakvim besmislicama i namerno 
izazvanim incidentima, otežavaju položaj četnika i stavljaju nas u nemogućnost, 
da sve svoje snage bacimo u borbu protiv komunista, nego smo silom činjenica, 
koje se svakodnevno ponavljaju, sa strane hrvatskih vlasti a naročito ustaša, 
primorani, da najveći deo svojih snaga zadržimo na svojim sektorima, da bi zaštitili 
svoje domove, decu i žene od zločina ustaša.—</p>
<p>Na osnovu svega ovoga zahtevaj od Nemačkog komandanta, ako slučajno [ne] bi 
bilo dovoljno pušaka, municije a naročito automatskog oružja u njihovim 
magacinima, da se razoružaju Hrvatske jedinice, a naročito ustaške formacije 
i da se oružje preda u naše ruke, a mi ćemo naoružati svoje rezerve u 
ljudstvu i voditi uspešne borbe protiv komunista.</p>
<p>Napomeni komandantu Nemačkih trupa, da mi na pomoć Hrvata7 nemožemo računati 
i neka Nemci u tome u opšte ne insistiraju iz prostog razloga, što mi, na 
osnovu iskustva, nemožemo smatrati da bi Hrvati ozbiljno branili dodeljene im 
položaje, nego bi to bila najobičnija predaja oružja komunistima bez borbe.</p>
<p>Po Tvome izveštaju, izdata su naređenja za koncentraciju čet. jedinica u 
pogledu pomoći Manjači.8</p>
<p align="center">Zast. načelnika štaba</p>
<p align="center">kapetan</p>
<p align="center">KOMANDANT</p>
<p align="center"><strong>R. Radić</strong></p>
<p align="center">M.P 9</p>
<p>1&nbsp; Fotokopija originala (pisanog na mašini, ćirilicom) u Arhivu VII, 
Ča, k. 233, reg. br. 26/8 (BH-X-531).</p>
<p>2&nbsp; Mrkonjić-Grad su 24. avgusta 1942, zauzele 1. krajiška i 2. 
proleterska NOU brigada. Opširniie o tome, vidi Zbornik NOR-a, tom II, kni. 5, 
dok. br. 114, 116, 122, 126 i 127; tom IV, knj. 6, dok. br. 116 i 168; knj. 7, 
dok. br. 44; M. Leković, n.d., str. 514—531.</p>
<p>3&nbsp; i 4 Reč je o dejstvima 2. krajiške NOU brigade. Po zauzimanju 
Sitnice, Čađavice i okolnih sela (24 avgusta 1942) koie je držao četnički 
puk »Manjača«, brigada je stupila u borbu protiv nemačke Borbene grupe »Putlic« 
(Putlitz). U toku dana ona je uspela da neprijatelja, koji je imao zadatak da 
spreči nadiranje partizana ka Banjaluci i povrati Mr-konjić-Grad, zadrži i 
nanese mu osetne gubitke (Zbornik NOR-a, tom IV, knj. 6, dok. br. 123 i 130 i 
knj. 7, dok. br. 12 i 44; tom XIII, knj. 2, dok. br. 123, 137 i 155; M. Leković, 
n.d., str. 531—603). Četničke snage koje su učestvovale u ovim borbama 
protiv partizana dejstvovale su pod neposrednom komandom nemačkih oficira i 
podoficira. Opširnije o tome, vidi Arhiv VII, Ča, k. 234, reg. br. 24/3: obaveštenie 
komandanta Banjalučkog zdruga od 27. avgusta 1942. načelniku Štaba Bosanskih 
četničkih odreda i Arhiv VII, ANDH, k. 13, reg. br. 27/1: izveštaj 
domobranskog oficira za vezu sa nemačkom komandom u Banjaluci od 27. avgusta 
1942. Glavnom stožeru.</p>
<p>5 Tim izveštajem redakcija ne raspolaže.</p>
<p>6&nbsp; Odnosi se na Grupu proleterskih brigada.</p>
<p>7&nbsp; Misli se na ustaško-domobranske jedinice.</p>
<p>8 O daljim dejstvima četničkih snaga protiv partizana na tom području, 
vidi dok. br. 159.</p>
<p>9 Okrugli pečat: »Glavni štab bosanskih četničkih odreda«.<br>
<CENTER></p>
<TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_152.htm"><b>Prethodni dokument</b></a></TD>
<TD><a href="4_14_1_154.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
