<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_164.htm"><b>Prethodni dokument</b></a></TD>
<TD><a href="31_166.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">KROZ 
MINSKA POLJA NEPRIJATELJA<o:p>
</o:p>
</span></b></p>
<p class="MsoNormal"><b><span lang="DE" style="font-size:10.0pt;mso-bidi-font-size:
12.0pt;mso-ansi-language:DE">&nbsp;<o:p>
</o:p>
</span></b></p>
<p class="MsoNormal" style="line-height:91%"><span lang="DE" style="mso-ansi-language:
DE">Krajem novembra 1943. godine 1. četa 2. bataljona se odmarala u s. Kasapovići 
pored Travnika (danas Novi Travnik). Ne sećam se tačno kada je stiglo naređenje 
za pokret. Kuvari su užurbano pripremali večeru, a borci čistili oružje i 
podešavali svoju opremu. Večera je bila gotova i podeljena borcima. I ja sam 
pošla da primim večeru, kad vidim druga Sajilović Branka kako stoji zamišljen, 
mada je uvek bio raspoložen i nasmejan, poznat u četi inače kao dobar borac i 
skojevac. Prišla sam mu i pitala ga da li je bolestan kad ne prima večeru. 
Odgovorio je da nije, ali da oseća kako mu se neka tuga savila oko srca. Popio 
bi kaže, samo šolju mleka i tom prilikom zamolio me da mu ga nađem. Rekla sam 
mu da je pokret i da za to nema vremena, nego da ode i uzme večeru. Ostao je i 
dalje na mestu zamišljen, a večeru nije primio.<o:p>
</o:p>
</span></p>
<p class="MsoNormal" style="margin-top:3.0pt;line-height:91%"><span lang="DE" style="mso-ansi-language:DE">Kada 
smo završili sa večerom, komandir čete Jovo Reljić postrojio je četu i dao 
sledeće saopštenje: &quot;Naša brigada večeras vrši napad na Travnik. Naš 
2. bataljon napada neprijatelja u rejonu fabrike šibica Dolac. </span><span lang="EN-GB">Detaljan 
pravac četa će dobiti naknadno.&quot;</span></p>
<p class="MsoNormal" style="margin-top:3.0pt;line-height:91%"><span lang="EN-GB">Iz 
sela Kasapovići četa je sa vodičem krenula u pravcu Travnika oko 17 časova. </span><span lang="DE" style="mso-ansi-language:DE">Pošto 
je bio jesenji dan, već je bio sumrak. Četa se kretala u koloni po jedan, na 
odstojanju. Kada smo stigli u neposrednu blizinu fabrike šibica Dolac, pred 
nama se videla cesta osvetljena električnim sijalicama, od koje nas je delila 
jedna njiva. Komandir čete izdao je naređenje preko veze da se poveća 
odstojanje i bude najveća tišina. Vodič je krenuo preko njive koja nas je 
delila od ceste, kad najednom snažna eksplozija! Vodič pade, i tihim glasom poče 
da jauče. Četa je stala. Zavladala je neizvesnost. Da li je to minsko polje. 
Glas vodiča se više nije čuo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Branko Sajilović krenuo je u pravcu vodiča da bi video šta to bi sa njim. 
Išao je oprezno. Još koji korak pa da pređe njivu, kad opet snažna 
eksplozija. </span><span lang="EN-GB">Čuh samo Brankov jauk, a zatim poziv: 
&quot;Sestro Marice!&quot; Pošto sam bila bolničarka u 1. vodu naše čete, pošla 
sam u pravcu ranjenog Branka da mu ukažem pomoć. Došla sam do njega i vidim 
da mu je desna noga odbijena do kuka; samo se na koži držala. </span><span lang="DE" style="mso-ansi-language:DE">Vodič 
je bio mrtav. Moji pokušaji da Branka iznesem bili su bezuspešni. Rekla sam mu 
da idem da uzmem nosila i da se odmah vraćam.<o:p>
</o:p>
</span></p>
<p class="MsoNormal" style="margin-top:3.0pt"><span lang="DE" style="mso-ansi-language:
DE">— Nemoj me ostaviti, Marice! — zapomagao je Branko.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Dala 
sam mu časnu skojevsku reč da ga neću ostaviti i da se vraćam sa nosilima, 
upozoravajući ga da smo blizu neprijatelja i da smo osvetljeni. On je ostao u 
tišini, ali od jakog bola čupao je kose sa glave. Preko puta ceste čujem 
neprijateljske vojnike kako podrugljivo ponavljaju njegove reči, ali nisu 
nijedan metak ispalili na nas. Verovatno su čekali da cela četa uđe u minsko 
polje!<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Oprezno sam se 
vratila istim pravcem do čete, uzela nosila i ponovo se vratila po ranjenika. </span><span lang="DE" style="mso-ansi-language:DE">Za 
mnom je išao borac naše čete Svetko Mandić da mi pomogne da iznesem ranjenog 
druga. Polako sam ga stavila na nosila, a uz njega odbijenu nogu. Tu se našao i 
drug Mate, koji je došao da nam pomogne. Svetko i ja uzeli smo nosila jedno na 
jednu, a drugo na drugu stranu, a drug Mato pridržavao je nosila sa strane. 
Samo što smo pošli dva tri koraka, drug Mato je nagazio na minu. Eksplozija me 
je odbacila od nosila u stranu. Kada sam došla k sebi, ugledala sam Matu kako 
leži ne dajući znake života. Pored nosila je ležao drug Branko koji isto 
tako nije davao znake života. Od nosila udaljen četiri do pet metara stajao je 
Svetko Mandić kao ošamućen. Do Svetka je došao desetar naše čete Petar 
Potkonjak i izveo ga iz minskog polja. Kada je Svetko video da je ostao bez očiju, 
pokušao je da izvrši samoubistvo, ali su ga u tome sprečili drugovi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Komandir čete izdao je naređenje da se napad obustavlja i da više niko ne 
sme zalaziti u minsko polje. Seljaku u čijoj se njivi nalazi minsko polje naređeno 
je da sahrani poginule drugove.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Nakon 
dva do tri dana on je došao u komandu čete i izvestio da je poginule drugove 
sahranio. Bila je to prava tragedija. Branko Sailović rodom je iz sela Rainovci 
kod Kulen Vakufa. Kao da me i sada grize tuga zašto mu ne nađoh mleka! Mate je 
rodom iz Dalmacije, ne znam iz kog je mesta niti znam kako se prezivao. Njegov 
lik uvek mi je svež pred očima. Svetko Mandić je sa ostalim našim 
ranjenicima prebačen na Siciliju na lečenje. Jedno oko mu je delimično izlečeno. 
Jedino sam ja prošla bez posledica, iz ove tragične noći na minskim poljima 
neprijatelja.<o:p>
</o:p>
</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Marica PALALIĆ-GRUBOR</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_164.htm"><b>Prethodni dokument</b></a></TD>
<TD><a href="31_166.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

