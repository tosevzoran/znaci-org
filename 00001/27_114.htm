<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_113.htm"><b>Prethodni dokument</b></a></TD>
<TD><a href="27_115.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading151" align="center" style="margin-bottom:0mm;margin-bottom:.0001pt;
text-align:center;line-height:normal;mso-pagination:widow-orphan lines-together;
page-break-after:avoid;background:transparent"><a name="bookmark110"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext9pt">RATNA KOMEMORACIJA SINIŠI 
NIKOLAJEVIĆ</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext9pt">U</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="RU" style="font-family:&quot;Times New Roman&quot;;
mso-ansi-language:RU;mso-fareast-language:SR-CYR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Vest da je poginuo Siniša doneli su kuriri 
verovatno iz Vrhovnog štaba. Bataljon se nalazio u blizini reke Bosne, krajem 
jula 1943. godine, kada smo s Vrhovnim štabom prelazili iz istočne u zapadnu 
Bosnu.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prema onome što smo čuli, 
Siniša je poginuo 12. jula u Šekovićima kao načelnik štaba 17. divizije. 
Toga dana je s jednom brigadom svoje divizije trebalo da obezbedi veću grupu 
ranjenika prilikom prebacivanja preko ceste Tuzla—Zvornik. Pri pokušaju naišli 
su na jake nemačke snage, koje su imale tenkove i artiljeriju. Brigada je 
stupila u oštru borbu s Nemcima. Jedna topovska granata je eksplodirala u 
blizini Siniše i nekoliko gelera ga je smrtno ranilo.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Do pre četiri meseca 
Siniša je bio komandant našeg Beogradskog bataljona. Sa njegovim borcima je 
bio od prvih dana ustanka. Iz okoline Beograda i Posavine zajedno sa njima je 
prešao sve tegobe i iskušenja do kraja četvrte ofanzive. U aprilu se rastao 
sa bataljonom, kad je premešten na novu dužnost.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tuga i seta izbijale su 
iz pogleda, reči . . . Na maršu, u koloni, pri zastoju i odmoru, svi smo 
mislili i govorili samo o Siniši. Ti razgovori su još od ranije postali uobičajeni, 
jer su bili jedini način da se iskažu poštovanje i ljubav prema poginulom 
drugu. U njima se iznosi i ocenjuje njegova ličnost, osobine, zasluge, 
hrabrost, porodične prilike i sve drugo što je u vezi sa njegovim imenom i 
njegovom tragičnom smrću. U tim razgovorima se iznose poslednji trenuci 
poginulog, navode njegove reči, prepričavaju zajedničke uspomene i doživljaji. 
Oni podsećaju na razgovore sa groblja, sa sahrane. Samo, u našim prilikama oni 
se vode iskreno, toplo, ljudski, ratnički ozbiljno, bez kuknjave i mnogo suza. 
U njima je bilo ponekad i sporova i raspravljanja zbog nastojanja da se 
okolnosti i činjenice tačno i objektivno utvrde. U suštini svojoj oni su bili 
evojevrsna, partizanska, ratnička komemoracija. U našoj </span><span lang="SR-CYR" style="font-size:8.5pt;
font-family:&quot;Times New Roman&quot;;mso-fareast-language:SR-CYR;font-weight:normal" class="HeaderorfooterItalic9">svesti</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
pred misterijom i konačnošću smrti bili su na</span><span lang="SR-CYR" style="font-size:8.5pt;
font-family:&quot;Times New Roman&quot;;mso-fareast-language:SR-CYR;font-weight:normal" class="HeaderorfooterItalic9">knada</span><b><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
</span></b><span lang="SR-CYR" style="font-family:&quot;Times New Roman&quot;;mso-fareast-language:SR-CYR">za 
pristojan grob, cveće na grobu, posmrtne govore i sve druge počasti poginulom 
drugu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">O poginulom najviše i 
najduže govore oni koji su mu bili najbliži, koji su ga najbolje poznavali. To 
su, obično, l,udi iz njegove desetine, voda ili čete, susedi iz njegovog sela 
ili ulice.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sinišu su, međutim, 
svi poznavali, svima je bio blizak i drag, pa se o njemu govorilo u celom 
bataljonu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tih dana u našem još 
svežem sećanju reljefno su izrastali pojava i lik Siniše kao čoveka i našeg 
komandanta. Svi smo se dobro sećali njegove spoljašnosti: snažan čovek, 
rastom viši od srednjeg, lepog crnamanjastog lica, crne guste kose i opuštenih 
brkova; uvek skromno obučen, ponekad aljkav, u čizmama, večito sa mašinkom o 
ramenu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bio je, nesumnjivo, 
dobar komandant, ali su kod svih nas preovlađivale i nametale se u sećanju, 
pre svega, njegove osobine dobrog i plemenitog čoveka i druga. Ratnici — 
radnici i seljaci — sa svojim oskudnim rečnikom nisu umeli mnogo da pričaju 
o njemu. Ali su svi bez razlike znali reći: &quot;Mnogo dobar čovek je bio 
Siniša.&quot; A u tim suvim i oskudnim rečima krila se sušta istina o Siniši. 
On je, zaista, bio dobar, tihe naravi, skroman i blag. U odnosima otvoren, 
iskren i jednostavan. Bio je aktivni poručnik bivše vojske, a ničim nije 
podsećao na aktivnog oficira, profesionalnog vojnika, odnosno na nadmenog i 
odvratnog oficira bivše vojske, kakvog smo mi zamišljali i kakvi su dobrim 
delom i bili. On je bio komandant, a svojom pojavom i ophođenjem u svakodnevnom 
životu nije odavao tu svoju funkciju. Sem kad vrši svoju dužnost, kad 
komanduje u borbi i pokretu, on je sa svakim opštio i razgovarao kao Siniša, <span class="Bodytext10pt">kao 
čovek,</span> a ne kao komandant. Kratko rečeno, bio je nesebičan, požrtvovan 
i uvek spreman da pomogne.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U noći između 6. i 7. 
januara 1942. godine bataljon je po snegu i mrazu pregazio Lim. Siniša se dva 
puta vraćao preko reke da pomogne drugovima iz svoje čete da pređu. Kao 
komandir čete on to nije morao da čini. Mogao je jednostavno da naredi snažnijem 
borcu, dobrom plivaču, da to učini. Ali ni tada, ni kasnije on se nije štedeo 
ni zaklanjao iza svojih funkcija. Kad je pojedincu, četi ili bataljonu trebalo 
pomoći, pomagao je i to ne po službenoj Dužnosti, ni iz želje da se istakne 
i daje primer, već što je hteo, što je osećao da tako treba da postupi kao 
čovek i saborac.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Odlikovao se neobičnom 
hladnokrvnošću, izgledao je flegmatičan i hladan, a u stvari je bio vrlo nežan 
i osećajan. Valjda nije bilo čoveka koji se nije setio</span><span lang="SR-CYR" style="font-size:11.0pt;font-family:&quot;Times New Roman&quot;;mso-fareast-language:
SR-CYR" class="Bodytext20"> kako </span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">je zaista iskreno i duboko žalio poginule drugove, 
satima ćuteći smrknutog lica. Ja sam tu njegovu osećajnost zapazio i u drugim 
prilikama. U dokonim časovima ponekad bi mi pričao o svojoj porodici, o 
roditeljima, bratu i sestrama. Koliko li je tihe sete i nežnosti bilo u tom 
njegovom pričanju!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">O političkim temama je 
retko raspravljao. Za njega je narodnooslobodilačka borba predstavljala jedini 
mogućni način života pod okupacijom, i on je, učestvujući u njoj, 
jednostavno živeo i vršio svoje ljudske dužnosti. Time su i za njega bila rešena, 
tako reći, sva politička pitanja. Inače, bio je politički opredeljen, u 
partizane je došao po partijskoj vezi, a u decembru 1941. godine postao je član 
Partije. Istini za ljubav, valja reći da ga nije samo okupacija dovela među 
proletere i komuniste. Imao je, rekao bih, izvanrednu moć zapažanja. Otuda mu 
nije moglo ostati nepoznato ono licemerstvo, ona sujeta, izveštačenost i druge 
pojave u bivšem društvu. O tome svedoči, između ostalog, jedan odlomak iz 
njegovog ratnog dnevnika u kome je beležio evoje utiske, intimne misli i zapažanja. 
Dnevnik, na žalost nije sačuvan, a odlomak je objavljen u listu Beogradskog 
bataljona početkom maja 1942. godine pod naslovom &quot;Nova godina&quot;. Mada 
kratak, suviše kratak, on ipak neposredno prikazuje Sinišu kao čoveka, borca 
i komunistu. Zato ću ga na ovom mestu doslovno citirati:<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">&quot;Tridesetprvi 
decembar 1941. godine. Veče. Nalazim se na periferiji Nove Varoši sa jednom 
desetinom partizana. Čuvamo prilaz u varoš.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Doček je Nove godine. 
Iz Sokolskog doma iz varoši bruji muzika. Oslobođeni grad se veseli. Iako je 
rat, naši partizani nađu vremena i za zabavu.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dočekujem Novu godinu 
u stražari — jednoj drvenoj kućici, u kojoj se jedva nazire čkiljava 
svetlost lampe.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dok se stražari 
smenjuju, tri žene domaćice uz preslice sede sa mnom i razgovaraju.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Vraćam se za čas u 
prošlost — u doba kada sam u Beogradu dočekivao Novu godinu uz zvuke vojne 
muzike, obučen u prazničku uniformu i okružen golišavim damama iz 
&quot;visokog društva&quot;.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kako je ono sve bilo lažno 
i izveštačeno!... Sada, ove večeri, u pocepanom i prljavom odelu, sa 
dotrajalim opancima na promrzlim nogama, uz roj &quot;šeste kolone&quot;, 
proslavljam doček Nove godine</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="Heading22Spacing3pt40"> 
srećniji </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR">i 
zadovoljniji nego nekad, jer znam da će se u novoj godini roditi novi svet za 
kojim težimo i za koji se borimo, i da će jednom za svagda nestati laži i 
nevaljalstva sa ovoga sveta.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I dok lampa i dalje škilji, 
ipak se, samo za trenutak, setim svojih milih i dragih... Ali to je samo za 
trenutak, jer mi se borimo za budućnost celoga naroda i istrajaćemo u borbi do 
pobede.&quot; Sećam se njegovih dojmova o igrankama u Oficirskom domu. On je 
slikovito prikazivao malograđansku atmosferu, glupo i izveštačeno držalje i 
ponašanje devojaka udavača kz &quot;uglednih&quot; porodica, koje su jedino 
imale pristup u Oficirski dom i koje su dolazile na igranke da među mladim 
oficirima love mladoženje. Njih su obično dovodile njihove mame, starije dame, 
od kojih su neke nosile lornjon samo radi otmenosti, stavljajući ga samo 
povremeno pred oči i praveći pri tome naročiti izraz lica, koji je Siniša 
imitirao na veoma smešan način.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U našim sećanjima 
najmanje je pomena našla njegova hrabrost, možda baš zato što se ona 
ogledala u svim njegovim postupcima, u držanju u najtežim situacijama. Za 
vreme borbe nalazio se u streljačkom stroju: obilazio je položaj vodova i četa 
izlažući se često većoj opasnosti nego sami borci, A sve je to činio 
savesno, mirno, gotovo neosetno.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uoči borbe i za vreme 
borbe unosio se u postavljeni zadatak i njegovo izvršenje s krajnjom 
koncentracijom. Tada je izgledao čudno rasejan i odsutan, neprijemčiv za sva 
druga zbivanja i utiske sem za ono što se odigravalo na borbenoj liniji.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kao komandir i 
komandant uživao je apsolutni autoritet. Njega se niko nije bojao, a svi su 
uvek izvršavali njegova naređenja. Mnogi su govorili da ga cene i poštuju kao 
čoveka i uvek pribranog i sposobnog druga, tako da se ne bi mogli oglušiti i 
ne izvršiti njegove zapovesti. Razume se, autoritet i poverenje koje je uživao 
stekao je, zaista, hrabrošću i ostalim vojničkim vrlinama, ali i time što je 
čuvao ljude, brinuo se o njima, i ne samo kao starešina već zato, pre svega, 
što je ta privrženost ljudima bila deo njegove humane i plemenite prirode. Čini 
mi se da je iz takvih pobuda proveravao smeštaj svoje jedinice, brinuo se o 
njenoj ishrani, obilazio straže i obezbeđenja, bdeći tako nad odmorom i 
bezbednošću boraca.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sećali smo se i prepričavali 
borbe i marševe u kojima je Siniša vodio svoje borce. U tim borbama, u 
pobeDama i povlačenjima, on je kao komandir i komandant unosio <span class="Heading22Spacing3pt">i 
ostavljao sebe, vezujući se nerazdvojno za njih i ostajući u našem sećanju 
nezaboravan kao što su nezaboravne i te borbe.</span></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading22Spacing3pt">Ispričano 
je mnogo pojedinosti, epizoda i doživljaja koji su ilustrovali vojničke 
kvalitete Sinišine. Gledajući ga i onda i danas u svetlosti mnogobrojnih borbi 
i okršaja, ja ga, ipak, ponajbolje pamtim sa Teslića, koji smo napadali i 
oslobodili u noći između 1. i 2. januara 1943. godine. Drugi crnogorski i naš 
bataljon imali su zadatak da napadnu sa severoistoka, a glavnina naših snaga sa 
zapada. Drešavši reku Usoru, pošli smo grebenom koji sa te strane okružuje 
grad. Ubrzo smo naišli na bunkere i rovove zaposednute od zdrugovaca (Pavelićeva 
vojska obučena u Nemačkoj). Izgrađeni na golim čukama, ovi bunkeri su bili 
teško pristupačni, te bi smo u jurišu na njih pretrpeli znatne gubitke. Siniša 
se odlučio da pokušamo da ih likvidiramo bacačem. Naredio je da bataljon 
ostane u zaklonima, a on je uzeo da organizuje gađanje. Bacač sa posadom je 
postavio na zaklonjeno mesto; zatim je lično ocenio rastojanje i dao elemente 
nišandžiji, pa opet otišao da osmatra. Posle prve ispaljene mine čuo se u noći 
njegov glas: &quot;Pravac dobar — skrati pedeset metara&quot;. I posle druge 
mine: &quot;Pravac dobar — udalji dvadeset metara&quot;.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading22Spacing3pt">Treća 
mina je pogodila posred bunkera — iz njega je prestala paljba, u njemu su 
zamukli svi glasovi. Većina ostalih bunkera je bila ubrzo napuštena, a posade 
koje su ostale na s-vojim mestima, prošle su kao i posada prvog bunkera.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading22Spacing3pt">Sinišina 
procena i nekoliko mina izvršili su zadatak celog bataljona.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading22Spacing3pt">Teško 
je saznanje da nikad više nećemo videti to^a čoveka ni čuti njegov zvonki 
glae, koji kao da i eada odjekuje: &quot;Pravac dobar . . .&quot;</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading22Spacing3pt">Ukratko, 
čini nam se da Siniša nije imao izuzetnih osobina koje bi ga dominantno 
izdvajale i isticale nad drugovima. Pre bi se moglo reći da je imao mnogo 
dobrih ljudskih osobina koje su sačinjavale i karakterisale njegovu plemenitu 
ličnost. Po njihovoj brojnosti, po njihovoj celovitosti, Siniša je bio, ako 
tako mogu da kažem —veliki običan čovek.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Bodytext9Bold">Vojin 
LUKIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_113.htm"><b>Prethodni dokument</b></a></TD>
<TD><a href="27_115.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
