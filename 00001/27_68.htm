<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_67.htm"><b>Prethodni dokument</b></a></TD>
<TD><a href="27_69.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading2215" align="center" style="margin-bottom:0mm;margin-bottom:.0001pt;
text-align:center;text-indent:24.0pt;line-height:normal;mso-pagination:widow-orphan lines-together;
page-break-after:avoid;background:transparent"><a name="bookmark65"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext20">POLITIČKI KOMESAR RUDARSKE ČET</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext20">E</span></p>
<p class="Bodytext11pt6" style="margin-top:0mm;margin-right:0mm;margin-bottom:
0mm;margin-left:104.0pt;margin-bottom:.0001pt;line-height:normal;background:
transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Bodytext9pt19">(RADE 
MILIĆEVIĆ)</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">&nbsp;<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Rade Milićević se rodio u bilećkom kraju, u 
siromašnoj seljačkoj porodici. Školu nije pohađao, već je sam učio da čita 
i piše. U ranoj mladosti otisnuo se u svet — trbuhom za kruhom. Jednog dana 
se našao u Trepči, gde mu je brat Todor radio kao rudarski radnik. Tu, u 
rudniku, kao i mnogi drugi, Rade je našao sebe. Pod uticajem svoga brata počeo 
je da se politički izgrađuje. Pristupio je naprednom radničkom pokretu, a 
1939. je primljen u članstvo Komunističke partije. Kalio se na radu, u 
ilegalnim akcijama i u velikim štrajkovima rudara.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:24.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kapitulacija 
Jugoslavije zatekla ga je u Trepči. U ustaničkim danima sa grupom 
rudara-komunista otišao je na Kopaonik, gde se formirao partizanski odred. U 
jednoj akciji na žičaru, kojom je prevožena ruda iz rudnika u Zvečan, Todor 
je bio teško ranjen. Rade je bio pored njega. Herojski se borio da spase brata. 
On je. podlegao ranama, a Kopaonički odred je, u znak priznanja i zahvalnosti, 
uzeo njegovo ime — ime Todora Milićevića, komuniste-rudara.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:24.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U odredu su bili 
poznati komunisti-rudari: braća Labus, Jovanović, Balać, Brkljač, Živković, 
Borjan Bubalo, Kalember, Vujović, Žigić i drugi. Sa njima je i Rade učestvovao 
u svim borbama oko Raške, u dolini Ibra, sve do </span><span lang="SR-CYR" style="font-size:12.5pt;font-family:&quot;Times New Roman&quot;;mso-fareast-language:
SR-CYR;font-weight:normal" class="Heading2">Kraljeva</span><span lang="SR-CYR" style="font-size:12.5pt;font-family:&quot;Times New Roman&quot;;mso-fareast-language:
SR-CYR" class="Heading2">.</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> Zatim su napadali i Kraljevo. Na Kaoni su neki od</span><span lang="SR-CYR" style="font-size:12.5pt;font-family:&quot;Times New Roman&quot;;
mso-fareast-language:SR-CYR" class="Heading2"> </span><span lang="SR-CYR" style="font-size:12.5pt;font-family:&quot;Times New Roman&quot;;mso-fareast-language:
SR-CYR;font-weight:normal" class="Heading2">njih</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
poginuli. Na Raški drugi. Teško je bio ranjen i komandant odreda Vilimović. 
Ginuli su</span><span lang="SR-CYR" style="font-size:12.5pt;font-family:&quot;Times New Roman&quot;;
mso-fareast-language:SR-CYR" class="Heading2"> </span><span lang="SR-CYR" style="font-size:12.5pt;font-family:&quot;Times New Roman&quot;;mso-fareast-language:
SR-CYR;font-weight:normal" class="Heading2">najbolji</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
ljudi. Rade<sup> </sup>je postajao čvršći. Pod borbom je napustio Srbiju 
Decembra 1941. godine.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U Kraljevačkom 
bataljonu, u njegovoj Rudarskoj četi, bio je politički komesar. Četu su sačinjavali 
u većini rudari, zatim nekoliko drugih radnika i nas nekolicina koji nismo bili 
ni jedno ni drugo. Rudari su davali pečat celom kolektivu. Toliko drugarstva i 
vitalnosti nisam ranije sreo nikada. Nije bilo posla, nije bilo borbe u kojoj se 
ovaj kolektiv nije isticao svojom borbenošću i kompaktnošću. Rade i njegov 
zamenik Bubalo bili su hrabri borci, plemeniti i dobri drugovi, pažljivi prema 
ljudima. Prema narodu takođe. Nikad nam se nije dogodilo da nas neko kritikuje 
zbog lošeg odnosa prema narodu.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Rudari su bili zgodni 
kao ljudi, kao pojave. Mahom gorostasi, snažni, kao od stene odvaljeni. A uz to 
velike dobričine. Ko bi to mogao sporiti Stankoviću, Bubalu, Mihailoviću, 
Strugaru, Jankoviću, Poznanoviću, Rapajiću, Zavađi, Kalemberu, Stokući? U 
svakom pogledu su bili veliki. Ali Rade je, ipak, bio i ostao za nas najveći 
autoritet. Kad bi on rekao da se nešto može izvršiti, niko u to više nije 
sumnjao. Išli su ljudi bez pogovora. U napornom višečasovnom maršu, po 
dubokom snegu i mrazu, sa Romanije na Jahorinu, nikome nije palo na pamet da 
zatraži odmor, a kamoli da zaostane. Komesar je tražio od čete krajnji napor 
i za nju je to bio zakon.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pred početak treće 
ofanzive držali smo preko dana položaje iznad Prače. Jedno jutro ustaše su 
nas preduhitrile. Poseli su naše položaje jačim snagama. Pozadi nas je bila 
Orahovica, a dalje Foča i u njoj Centralni komitet i Vrhovni štab. Popodne smo 
dobili naređenje da noću napadnemo ustaše i vratimo naše položaje, jer su 
bili značajni za odbranu slobodne teritorije. Kao pojačanje smo dobili četu 
Jahorinskog dobrovoljačkog odreda.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Razvijali smo se u šumi, 
noću, i prilazili neprijatelju. Lakši deo zadatka prepustili smo meštanskoj 
četi. Međutim, u jednom trenutku je došao Rade i izvestio da se meštanska četa 
povlači, iako još nije ni došlo do borbe. Savetovali smo se šta da radimo. 
On je bio energično protiv napada, jer je smatrao da neće uspeti i da bismo 
pretrpeli ozbiljne gubitke. Ako je napad osuđen na neuspeh, ne treba gubiti 
ljude.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ali, kad već postoji 
naređenje da se izvrši napad te noći, trebalo je imati tri čiste pa ga odložiti 
i za to dobiti pristanak čete. Rade je to mogao. Možda samo on u četi.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prihvatili smo njegov 
predlog. Napad je odložen, a iduće noći smo proterali ustaše u zajednici s 
borcima meštanske čete, koje smo u toku dana pripremili za akciju.<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na Gaočićima, oko Prače, 
kod Čajniča, u Hercegovini, na</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="HeaderorfooterImpact14"> Kupresu,</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> Livnu, Duvnu, Tesliću — Rade je bio svuda </span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">prisutan,</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
i to u prvim redovima. Bio je neumoran. Vodio je uvek brigu o ljudima.</span></p>
<p class="Footnote7" style="margin:0mm;margin-bottom:.0001pt;text-align:justify;
text-indent:25.0pt;line-height:normal;background:transparent"><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">Početkom</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
maja 1942, posle napada na utvrđeno upo</span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;
mso-fareast-language:SR-CYR" class="Bodytext126">rište</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Kozaru iznad Čajniča, povlačili smo</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="HeaderorfooterImpact14"> se</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> u svanuće prema cesti Goražde—Čajniče. 
Odjednom, neko</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:SR-CYR" class="HeaderorfooterImpact14"> 
je</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> primetio </span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Footnote2">da</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> jedna kolona ulazi u šumu s druge strane</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14"> 
ceste.</span><span lang="SR-CYR" style="font-size:9.0pt;font-family:&quot;Times New Roman&quot;;
mso-fareast-language:SR-CYR" class="Footnote2"> U</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
isto </span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">vreme,</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
u jutarnjoj tišini čuli smo huku tenkova, koji, po svemu sudeći, nisu bili 
tako daleko. Ako ne pređemo cestu pre</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="HeaderorfooterImpact14"> nego</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> što naiđu — bićemo odsečeni. I, kako to obično 
</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">biva</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
kad đavoli kolo zaigraju,</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="HeaderorfooterImpact14"> neko</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> je baš tada javio da je pronađen jedan teški 
ranjenik. Bili smo u dilemi: preći preko ceste pre tenkova, ili spasti 
ranjenika? Smelost je </span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">bila</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
odlučiti se — kako za jedno,</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="HeaderorfooterImpact14"> tako</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> i za drugo.</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Footnote2"> U</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> svakom slučaju, veća za ovo drugo.</span></p>
<p class="Footnote7" style="margin:0mm;margin-bottom:.0001pt;text-align:justify;
text-indent:25.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Kao 
i uvek, procenjujući situaciju ne samo onako kako razum nalaže, nego i kako 
srce traži, Rade je odlučio da se vratimo za ranjenika — jedna je desetina 
pošla po njega.</span></p>
<p class="Footnote7" style="margin:0mm;margin-bottom:.0001pt;text-align:justify;
text-indent:25.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Kad 
su ga doneli, u njemu smo prepoznali druga Dukića, seljaka iz Debelog Jasena. 
Cestu smo prešli u trku </span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="HeaderorfooterImpact14">i</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> dohvatili se šume. Sada je već huka tenkova 
dopirala iz neposredne blizine. Gde bi Radu bio kraj da su tenkovi presekli četi 
put? Niko se ipak ne bi usudio da mu za to prebaci. On je to znao, on je u to 
bio siguran, jer u pitanju su bili ranjenik i njegove ljudske i komesarske brige 
i obaveze prema čoveku.</span></p>
<p class="Footnote7" style="margin:0mm;margin-bottom:.0001pt;text-align:justify;
text-indent:25.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Prema 
sebi je bio do kraja samokritičan, a borcima je na umeren način ukazivao na 
dobre i loše osobine. Živeo je uvek među njima, razgovarao, pomagao, ubeđivao, 
objašnjavao potrebu da se izdrži i ono što je izgledalo nemogućno, podizao 
moral, služio za primer u svakom pogledu.</span></p>
<p class="Footnote7" style="margin:0mm;margin-bottom:.0001pt;text-align:justify;
text-indent:25.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Četa 
se proredila. Nema Stankovića, Krtinića, Poznanovića, Đoke Zavađe i drugih. 
Rade i Bubalo su bili još u stroju. Činilo nam se, dok bude njih, biće i 
Rudarske čete, iste onakve kakva je bila u Rudom. Njih dvojica su se uvek osećali 
— danju, noću, na maršu, u borbi, na partijskom sastanku. Ako bi neko noću 
zaostao u jurišu, njihov poznati glas ulio bi mu novu snagu i podstakao ga da 
snažnije juriša.</span></p>
<p class="Footnote7" style="margin:0mm;margin-bottom:.0001pt;text-align:justify;
text-indent:25.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Četa 
je nekoliko puta bila pohvaljena preko &quot;Slobodne Jugoslavije&quot;. Svi su 
se radovali. Njima dvojici nije UDaralo u glavu.Oni su bili jednostavni ljudi, 
rudarikomunisti.</span></p>
<p class="Footnote7" style="margin:0mm;margin-bottom:.0001pt;text-align:justify;
text-indent:25.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Bubalo 
je poginuo na Ivan-sedlu februara 1943. Tuga J<sup>e</sup> bila pritisla četu. 
Za takvim drugom i partijskim ru<sup>k</sup>ovodiocem smo plakali, iako smo to u 
ratu retko činili.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Počela je peta 
ofanziva. Umorna četa rudara je sačuvala svoj borbeni duh. Za vreme usiljenog 
višednevnog marša preko Ljubišnje, bataljon je hitao prema Zlatnom boru. 
Odmah po dolasku morali smo u protivnapad na Zlatni bor. Rade se tada rastužio?</span></p>
<p class="Footnote7" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">— 
Drugovi će mi gladni ići u borbu.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na Zlatnom boru bila se 
strašna borba. Jedna od najtežih. Nemački položaji bili su udaljeni od naših 
svega pedesetak koraka. Jedni drugima smo hvatali bačene bombe i vraćali ih 
nazad. Rasprskavale su se u vazduhu. Otimali smo se za svaku bukvu. Smenjivali 
su se juriši i protivjuriši. Mnogi drugovi bili su ranjeni.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U ovoj velikoj borbi, u 
jurišu bataljona na nemačke rovove završio je svoj život i Rade, rudarski 
radnik, politički komesar Rudarske čete. Pogodilo ga je parče bacačke mine 
koja je eksplodirala u njegovoj neposrednoj blizini.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Rudara je malo ostalo, 
ali je i dalje ostala Rudarska četa — onakva kakva je bila, kakvu je Rade 
voleo i vaspitavao. U srcima preživelih boraca čete, u njihovoj trajnoj 
uspomeni ostao je svetli lik Rada Milićevića, komesara, heroja i graditelja čete.</span></p>
<p class="MsoNormal" align="right" style="text-align:right"><span style="mso-fareast-language:
SR-CYR">Milan SIMOVIĆ</span></p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_67.htm"><b>Prethodni dokument</b></a></TD>
<TD><a href="27_69.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
