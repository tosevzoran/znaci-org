<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_75.htm"><b>Prethodni dokument</b></a></TD>
<TD><a href="31_77.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="EN-GB" style="font-size:10.0pt;mso-bidi-font-size:11.0pt">SNABDEVANJE 
3. BATALJONA OD TESLIĆA DO SANDŽAKA</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:8.0pt;text-indent:17.0pt;line-height:91%"><span lang="EN-GB">Osvanuli 
smo u Tesliću 1. januara 1943. godine, gde smo imali pune ruke posla. Ratnog 
plena u izobilju: hrane, opreme, oružja, municije... </span><span lang="DE" style="mso-ansi-language:DE">Šta 
da radimo? Da li prvo pripremiti za borce dobar, obilan obrok, ili što pre 
evakuisati ratni plen?<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Borci 
već dugo nisu dobili potpun obrok, a sada se pružila prilika koja se ne sme 
propustiti. S druge strane, borbe se još vode u gradu i oko grada, a ratni plen 
je prvi veći zalogaj posle Bihaća ...<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Dileme 
nije bilo, niti je smelo biti. Napregnutim snagama, brzo i na vreme, izvršiti 
oba zadatka! Tako je i bilo... intendantska služba u bataljonu, organizovana 
ranije, bila je<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">u ovom momentu već iskusna i dobro je funkcionisala. Na čelu službe bio 
je intendant bataljona sa svojim zamenikom. Štab bataljona imao je ekonoma, a 
na ovoj dužnosti je tada bio Nikola Kapelan. Kuvar u kuhinji štaba bio je Mile 
Adamović.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Čete su imale 
svoje kuhinje, sa 4 — 6 tovarnih kazana; 12 konja su bila za prenos kazana i 
kuhinjskog pribora. Nešto kasnije su u četama postavljeni i ekonomi, koji su 
rukovodili radom kuhinja.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Kuvari 
po četama su bili: u 1. četi Čulibrk Đuro i Balaban Rade; u 2. četi 
Novaković Đuro i Latinović Ilija; u 3. četi Latinović Stevo Sekula i Kovačević 
Ilija.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Za 
prikupljanje i prenos hrane i opreme intendant bataljona je tada imao radni vod 
od oko 20 ljudi i 17 tovarnih konja. Vod su sačinjavali kuvari, konjovodci, 
mesari, obućar, krojač, brico, ljudi koji su se brinuli o ishrani bataljona i 
održavanju odjeće i obuće boraca.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Sećam 
se da su u tom vodu u prvim danima bili Latinović Dmitar, Kerkez Jovo, Ćurgus 
Koviljka, Stupar Savka, Novaković Sava, Latinović Đuro ...<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kuvanje hrane, kad god je bilo moguće, organizovali smo za ceo bataljon na 
jednom mestu — centralizovano. Izuzetak je bio kada je četa udaljena ili na 
posebnom pravcu. Tada je kuhinja sa kuvarima i hranom išla zajedno sa četom. 
Već u ovo vreme, glavni i najčešće jedini artikli za pripremanje obroka bili 
su meso i hleb. Meso su pripremali naši mesari, a hleb smo pekli po kućama i 
to, delili smo brašno po domaćinstvima — kada smo ga imali u radnom vodu, 
odnosno zaduživali smo domaćinstva, prema imovnom stanju, koliko će ko ispeći 
hleba i doneti na određeno mesto.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kuvari, iako umorni, posle svakog marša, odmah i bez odmora, ili bar 
najmanjeg predaha, pristupali su pronalaženju najpogodnijeg mesta za 
postavljanje kuhinja, prikupljali i donosili drva, vodu. U isto vreme mesari su 
pristupali klanju stoke i pripremanju mesa za kuhinje.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U januaru 1943. godine Vrhovni štab NOV i POJ propisao je prvu tablicu 
sledovanja za bolesne i ranjene borce, kao i za sve ostale pripadnike NOV i POJ, 
a 3. bataljon je primenjivao ovu tablicu samo kada je pri oslobođenju pojedinih 
mesta dolazio do većeg ratnog plena, sa kojim je raspolagala intendantura 
brigade i delila ga po bataljonima. Oslobođenjem Teslića zaplenjene su veće 
količine životnih namirnica, tako da je u toku januara bataljon bio obezbeđen 
sa raznovrsnom hranom i dovoljnim količinama. U ovom mesecu primljena je u 
Maslovarama pošiljka omladine Bosanske krajine, koja je za borce 3. krajiške 
brigade poslala veće količine vunenih čarapa, džempera, rukavica i šalova.<o:p>
</o:p>
</span></p>
<p class="MsoNormal" style="margin-top:1.0pt"><span lang="DE" style="mso-ansi-language:
DE">Počela je bitka na Neretvi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">3. bataljon se zatekao u rejonu Teslića, gde učestvuje sa ostalim 
bataljonima 3. krajiške brigade u likvidaciji četničkih grupa, koje su se 
razbežale po okolnim šumama.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Početkom februara 1943. godine po naređenju štaba 1. proleterske divizije 
naša brigada kreće preko pruge Travnik — Donji Vakuf i u toku čitavog 
februara nalazi se na sektoru Gornjeg Vakufa — Prozora i Bugojna. Hrana koju 
smo nosili od Teslića bila je utrošena, a na ovom terenu, sem mesa, teško su 
mogli da se obezbede drugi artikli. Početkom marta 1943. godine vođene su teške 
borbe sa neprijateljem na planinama Raduši i Kobili, za obezbeđenje evakuacije 
ranjenika iz doline reke Rame. Zima, siromašan kraj i česti napadi 
neprijatelja radi uništenja ranjenika, kao i pristizanje izbeglica iz Banije i 
Bosanske krajine, sve je to otežavalo snabdevanje jedinice hranom i opremom.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Snabdevanje je 
bilo teže svakim danom, a iscrpenost boraca usled zime i danonoćnih borbi sa 
neprijateljem sve veća. Za vreme borbi na planini Raduši od ekonomskog 
odeljenja dobili smo za bataljon oko 500 kg namirnica, koje su se sastojale od 
sušenog kupusa, krompira, ulja, brašna, pirinča, suvog testa. </span><span lang="EN-GB">Suvo 
povrće prvi put se upotrebljava za ishranu boraca. Kuvari neupućeni u način 
pripremanja ovakvog artikla, pripremali su ga tako da je posle kuvanja ostalo 
vrdo, neukusno, ali se i pored toga moralo jesti, jer druge hrane sem mesa nije 
bilo.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Pri 
izvlačenju ranjenika pravcem Prozor — Jablanica — Bjela — Boračko jezero 
— Glavatičevo — Kalinovik — Miljevina — reka Drina, 3. krajiška 
brigada vrši ulogu zaštitlice. Snabdevanje bataljona u to vreme se još više 
pogoršalo, jer kroz pomenuta mesta se kretala prethodnica, ispred koje se povlačio 
neprijatelj pljačkajući sve do čega je mogao da dođe. Potom, prethodnica je 
morala da se snabdeva sa tog terena, a zatim bolnice, pa tek što je ostalo 
trebalo je da podmri potrebe jedinica brigade.</span></p>
<p class="MsoNormal" style="line-height:91%"><span lang="EN-GB">Malo je čega 
ostalo što bi se moglo upotrebiti za ishranu, mi, pored najvećih napora, nismo 
uspevali da bilo šta pronađemo i damo borcima, sem po najmanje parče mršavog 
mesa i to najčešće skuvanog u goloj vodi i bez soli. Borci su tada 
jednostavno gladovali.</span></p>
<p class="MsoNormal" style="margin-top:1.0pt;text-indent:15.0pt"><span lang="EN-GB">Radi 
bolje ishrane boraca i pravilnijeg postupka prema narodu, naročito u krajevima 
kakvi su bili napred navedeni, Vrhovni komandant je 17. marta 1943. godine, 
izdao naređenje kojim je bilo regulisano da se pribavljanje namirnica za<i><span style="font-variant:small-caps">.</span></i><span style="font-variant:small-caps"> 
</span>ljudstvo i stoku vrši komisijskim putem, preko NOO. Intendant bataljona 
sada više nije mogao sam nabavljati ništa za bataljon, već je štab brigade 
odredio komisiju na čijem čelu je bio Đuro Bajić, intendant brigade. U 
komisiju su određeni još i sledeći drugovi: Rodić Blažo, Pilipović Nikica, 
Stupar Savo, Kecman Mirko (do tada intendanti bataljona, a na njihova mesta, za 
intendante bataljona postavljeni su drugi) i Rodić Đuro, ekonom štaba 
brigade.</span></p>
<p class="MsoNormal" style="line-height:91%"><span lang="EN-GB">Komisija je 23. 
marta 1943. godine dobila ovlašćenje štaba brigade &quot;Sa kojim se ovlašćuje 
komisija za ishranu III krajiške brigade da može prikupljati hranu za potrebe 
ljudstva i stoke. Prikupljanje vršiti sa dodeljenih im sektora preko 
Narodnooslobodilačkih odbora gde ih bude, putem dobrovoljnih priloga, 
rekvizicijom i konfiskacijom imovine narodnih neprijatelja.&quot;</span></p>
<p class="MsoNormal" style="text-indent:20.0pt;line-height:91%"><span lang="EN-GB">Kada 
je brigada bila na okupu — na jednom terenu, intendant brigade je delio 
teritoriju na dva dela i na svaki deo je odlazila grupa komisije od tri člana. 
Kada su bataljoni bili odvojeni i na zasebnim pravcima, u bataljon su upućivana 
dva člana komisije. Njima se priključivao intendant bataljona, te su opet sačinjavali 
komisiju od tri člana. Bilo je slučajeva kada su svi bataljoni toliko odvojeni 
i udaljeni jedan od drugog<i>,</i> pa je u bataljon upućivan samo jedan član 
komisije, koji je sa intendantom bataljona i ekonomom štaba obrazovao komisiju 
od tri člana.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Ove 
komisije objektivno nisu mogle dati bolje rezultate u poboljšanju kvaliteta 
ishrane boraca, ali su odigrale krupnu ulogu u odnosu prema narodu. Istina, 
koliko je meni poznato, mi ni do tada nismo imali pritužbi na rad i odnos prema 
narodu intendantskih organa naše brigade, ali od uvođenja ovih komisija nije 
bilo ni jednog slučaja nepravilnog odnosa prema narodu.</span></p>
<p class="MsoNormal" style="line-height:91%"><span lang="EN-GB">Posle gladi koju 
smo doživeli na terenu oko Boračkog jezera, u Kalinoviku nas je sačekao član 
VŠ drug Moša Pijade i predao nam nešto hrane. Tu smo prvi put, posle prelaska 
Neretve, mogli da pripremimo borcima nešto bolji, ali ne i kompletan obrok. 
Zatim smo iste večeri, intendant brigade, ja i Blažo Rodić produžili u 
Miljevinu i od Fiće Kljajića, tada komesara 1. proleterske divizije, preuzeli 
nešto hrane za sledeći obrok, pred prelazak preko Drine.</span></p>
<p class="MsoNormal" style="line-height:91%"><span lang="EN-GB">Po prelasku 
Drine, na Ifsaru, zaplenjeno je između ostalog dosta hrane, te smo tek tada 
uspeli nahraniti borce, a i popuniti rezerve, kako u brigadnoj, tako i u 
bataljonskim komorama. Sa ovom rezervom smo stigli do Sandžaka, u okolinu 
Pljevalja.</span></p>
<p class="MsoNormal" style="line-height:91%"><span lang="EN-GB">Na ovom terenu, 
sve do početka bitke na Sutjesci, ishranu smo potpuno normalizovali i u svemu 
se pridržavali postojeće tablice za ishranu.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Savo STUPAR</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_75.htm"><b>Prethodni dokument</b></a></TD>
<TD><a href="31_77.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

