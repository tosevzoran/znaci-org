<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_130.htm"><b>Prethodni dokument</b></a></TD><TD><a href="4_14_1_132.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 131</strong></p>
<p align="center"><strong>IZVEŠTAJ KAPETANA VOJISLAVA LUKAČEVIĆA S KRAJA JULA 1942. MAJORU
 ZAHARIJU OSTOJlĆU O NAPADU NA 5. PROLETERSKU CRNOGORSKU BRIGADU I
 HERCEGOVAČKI NOPO<sup>1</sup></strong></p>
<p align="center">IZVEŠTAJ O OPERACIJAMA PROTIV KOMUNISTA NA TROUGLU ĆUREVO &#8212; KALINOVIK &#8212; FOČA</p>
<p>17 jula došao je kod mene gospodin Dobrosav Jevđević i saopštio mi
 da je zakazan napad na komuniste u okolini Ćureva<sup>2</sup> te da bi dobro bilo
 kad bi se prihvatio zadatka da objedinim komandu nad četničkim snagama
 koje bi imale operisati sa severa (Fočanski odred, Jahorinski
 bataljon, Obaljski bataljon i Zagorski bataljon). Ja sam se tada
 nalazio u Nevesinju sam, pošto je major Baćović bio otišao u Gacko sa
 Vojvodom Birčaninom.<sup>3</sup> Shvatajući važnost ovih operacija, smesta sam
 krenuo za Kalinovik, gde sam u dogovoru sa Komandantom Kalinovačkog
 Odreda, i komandantima ostalih bataljona regulisao kretanje, podelu
 municije i hrane pre napada. Ovog sam se zadatka primio i radi toga,
 što sam bio obavešten, da ovi odredi i bataljoni kao i ceo kraj stoje
 još uvek pod uti-cajem komunističke propagande pa se moglo očekivati u
 odlučnom trenutku labav rad a eventualno i potpuna neaktivnost.</p>
<p>U Kalinovik sam stigao 19 jula i otpočeo rad u gornjem pravcu.
 Kalinovik sam napustio zajedno sa jedinicama i vratio se po završetku
 operacija 25 jula.</p>
<p>Tok operacija. Prema zapovesti od 18 jula<sup>4</sup> i naknadnim zapovestima<sup>5</sup>
 koje sam, usled prilika i po izvršenom izviđanju na terenu, izdao
 pojedinim odredima Fočanski odred jačine 300 ljudi pod komandom
 Vasilija Bodiroge trebalo je da drži liniju Bojište &#8212; Kmur &#8212; Zakmur.
 Jahorinski &#8212; bataljon pod komandom Slobodana Trifkovića jačine 250
 ljudi Zakmur &#8212; Ruda. Oba ova odreda trebala su da izađu na ove položaje
 tajnim noćnim kretanjem 21 i 22 i da na ovim položajima ostanu i
 sačekaju partizanske odrede koji bi bili potisnuti sa juga i zapada.
 Njihov je zadatak bio isključivo defanzivan.</p>
<p>Kolona kapetana Slobodana Nešića (Zagorski bataljon .250, &#8212; Obaljski
 bataljon 150) imao je zadatak da se prikupi kod Jelašca, brzim
 kretanjem da izbije na Konjske Vode u toku 21, a 22 da krene u
 energično nastupanje preko Mrčine planine na Mrčinske kolibe i izbije
 kod sela Ljubina.</p>
<p>Gatački odred pod komandom poručnika Popovića<sup>6</sup> jačine 400 ljudi
 trebao je krenuti sa polaznog položaja Ulješina &#8212; Gornje Bare &#8212; pravac
 preko Trebove planine i da izbije se-verozapadno od Vrbnice.</p>
<p>Ostali odredi (kapetan Momčilović 600, kapetan Bojović 300, kapetan
 Ružić 300), trebali su svaki u svom pravcu prema zapovesti da napadnu
 neprijateljske snage frontalno.</p>
<p>Očekujući da će glavne neprijateljske snage potisnute od Vrbnice
 krenuti preko Mrčin planine za Konjske Vode u Jelašca, jer se na tom
 pravcu poslednjih nekoliko dana zapažava jača izviđačka delatnost
 partizanskih odreda, a i radi toga što su ovim pravcem prošle i glavne
 partizanske snage<sup>7</sup> na čelu sa Titom i Mošom, ja sam pošao sa ovom
 kolonom očekujući glavnu susretnu borbu u ovom pravcu.</p>
<p>22&nbsp; kolona kapetana Nešića krenula je sa Konjskih Voda na Mrčin
 Planinu, pošto je 21 potisla slabe izviđačke partizanske delove, prvi
 jači sukob bio je na Mrčini planini gde je ova kolona posle nekoliko
 časova borbe odbacila partizanske delove i preko Mrčinskih koliba
 zauzela selo Ljubinu. Pojavom ove kolone više sela Ljubine prestao je
 svaki otpor partizana na liniji Oštra Glava &#8212; Slog kuda je nastupala
 kolona kapetana Momčilovića. Zahvaljujući samo jakoj magli i sumraku
 glavne partizanske snage koje su branile Vrbnicu uspele su da se izvuku
 i da u toku noći odstupe na Zakmur.</p>
<p>23&nbsp; u jutru potražio sam majora Baćovića računajući da se on
 nalazi kod kapetana Momčilovića ili da ide sa Gatačkom kolonom, koja je
 takođe, tek 23, izbila na Stružinsko Brdo. Pošto majora Baćevića nije
 bilo ni sa jednom od ovih kolona, a komandanti su bili postigli zadatke
 određene im zapovešću od 18 jula, to sam u svojstvu delegata Vrhovne
 Komande preuzeo komandu nad svim kolonama i naredio energično gonjenje
 partizana.</p>
<p>Oko 10 sati 23 naredio sam pokret ovim rasporedom:</p>
<p>1) Gatačka kolona pravcem Vrbnica &#8212; Luče &#8212; Govza &#8212; Jeleč &#8212; Poljice
 sa zadatkom da što pre i najhitnije izbije kod Govze i Jeleča i spreči
 odstupanje partizanskih snaga prema</p>
<p>Kalinoviku. Ja i kapetan Nešić sa glavnim snagama (Zagorski
 bataljon, Obaljski bataljon, Momčilovića odred) krenuli smo preko
 Zakmura pravcem otstupanja glavnih partizanskih snaga<sup>8</sup>.</p>
<p>3) Odredima Bojović &#8212; Ružić naredio sam da, sa Tisovca dokle su
 bili doprli 22, krenu preko Trbušča za Đeđevo gde da se zadrže i čekaju
 daljna naređenja.</p>
<p>Pošto Vasilije Bodiroga nije mogao da prebaci sve svoje snage preko
 Drine to određeni mu zadatak nije izvršio i partizanske glavne snage
 prošle su preko Zakmura i uspele da se iz obruča izvuku. Jedino
 Jahorinski bataljon imao sukob sa njihovom levom podbočnicom.</p>
<p>Nastupajući za partizanima kod Kmurice i Trebičine stigli smo
 partizansku zaštitnicu jačine 2 bataljona<sup>9</sup> koja se upustila sa nama u
 otsudnu borbu, kako bi dala vremena svojim i glavnim snagama da
 blagovremeno odstupe. Borba na Trebičini bila je vrlo žestoka i može se
 smatrati da su ova dva bataljona potpuno uništena.<sup>10</sup></p>
<p>U ovoj borbi zarobljeno je 7 partizana a ubijeno preko 20 (tačan
 broj nije mogao biti utvrđen jer je izvestan broj nateran da skače sa
 stena visokih preko 100 metara te su mnogi ostali viseći po stenju i
 potocima). Zarobljena su tri teška mitraljeza, dva puškomitraljeza,
 sedam konja i mnogo druge spreme. Ostatci ovih bataljona razbegli su se
 u manjim grupama na sve strane i nisu uspele da se priključe svojim
 glavnim snagama.</p>
<p>Dok se vodila borba na Trebičini glavne partizanske snage pokušale
 su da preko Poljica krenu za Borija ali osetivši Gatački odred skrenuli
 su na Izbično i krenuli pravcem selo Osija &#8212; Varoš.</p>
<p>24-og produžio sam gonjenje ovim pravcima: sa glavnom kolonom krenuo
 sam preko Poljica pored Šivolje &#8212; Siljevca na Krbljine i Vratio. Ovu
 kolonu sačinjavah su Zagorski i Obaljski bataljon. Zadatak ove kolone
 bio je, da što pre izbije na Vratio i Veliki Lopoč i odbaci partizane
 na Trnovo.</p>
<p>Druga kolona pod komandom kapetana Momčilovića (Gatački odred i
 Momčilovića odred) jačine 1000 ljudi krenula je preko Miljevine,
 Selišta, Mrežice da izbije na liniju Vučija Glava &#8212; Rudnik.</p>
<p>Noćno kretanje od Krbljina za Vratio, usiljeni marš kojim se ova kolona kretala u toku 24-og, kao i usled slabe i neredovne ishrane, potpuno je iscrpeo ljude, pa pošto smo zaposeli
 Vratio i odbacili neprijateljsku pobočnicu, vojnici ove kolone bili su
 potpuno iscrpljeni i samo se moglo krenuti desetak ljudi radi posedanja
 Velikog Lopoča, međutim partizani su već poseli Lopoč i uspeli da ga
 održe.</p>
<p>Kolona kapetana Momčilovića preko Varoši &#8212; Dobrog Polja &#8212;
 Boljanovića i Turova imala je zadatak da spreči kretanje partizanskih
 snaga prema Bosni i da ih nabaci na Treskavicu gde ih je očekivala
 kolona sa kojom smo se nalazili ja i kapetan Nešić. Posle borbe koja je
 trajala sve do 15 časova ovaj zadatak je u potpunosti izvršen i
 partizani su posle velikih gubitaka u neredu pobegli ka planini
 Bjelašnici.</p>
<p>Partizanske snage na trouglu Ćurevo &#8212; Kalinovik &#8212; Foča: V
 proleterska brigada jačine pet bataljona, kombinovani bata-ljon, i
 Hercegovački odred. Sve partizanske boračke snage vrlo su dobro
 naoružane, svaka desetina ima puškomitraljez, a svaki bataljon dva do
 četiri teška mitraljeza. Municije su imali pro-sečno po 50 metaka na
 pešaka, po 300 do 500 metaka na puškomitraljez, a po dve hiljade metaka
 na teški mitraljez. Ova je municija iz Štaba brigade popunjavana posle
 svake borbe.</p>
<p>Zaplenjeno oružje i sprema: Po dosad prispelim izveštajima
 komandanta bataljona i odreda zaplenjeno je 6 teških mitraljeza (Breda
 i Švarcloze), 4 puškomitraljeza, 2 laka bacača mina, u svemu oko 5 do
 6000 municije, oko 100 pušaka, 30 konja, 10 goveda kao i razne spreme i
 materijala (brdskih kujni, radio aparata, zavojnog materijala, kože,
 brašna i t.d.)</p>
<p>Gubici partizana: Njihovi se gubici nemogu tačno utvrditi jer je
 veliki broj poginulih i ranjenih partizana ostao po šumama, potocima i
 jarugama, a mi nismo imali vremena da ih prikupljamo već smo u stopu
 gonili njihove preostale jedinice. Do sada je nađeno 54 leša a
 zarobljeno 17 partizana.<sup>11</sup> Od njihovih starešina uhvaćen je jedan
 politički komesar bataljona &#8212; Vuković,<sup>12</sup> a politički komesar bataljona
 Bogavac<sup>13</sup> iz Kraljeva poginuo je.</p>
<p>Jedan deo bolnice, 22 ranjena zarobljena u Vrbnici.<sup>14</sup></p>
<p>Stanje partizanskih snaga posle završene akcije: Komandant
 partizanskih snaga bio je Savo Kovačević i može se smatrati kao sigurno
 da je uspeo sa sobom da izvede na planinu Bjelašnicu 200 a najviše 250
 boraca.<sup>15</sup> Na prostoru gde su se vodile borbe ostalo je dosta
 partizanskih snaga koje u manjim grupicama po pet do 15 ljudi lutaju po
 šumama-planinama, i koji se svakog dana predaju četničkim vlastima i
 nepomišljaju uopšte na borbu ili kakvu akciju. Tako da se samo u toku
 25 jula predalo 5 partizana samo jednom četničkom bataljonu.</p>
<p>Predaju partizana ometa mnogo činjenica da su ovdašnje četničke vlasti sve partizane predavali Italijanskim vlastima.</p>
<p>Naši gubitci: Na osnovu izveštaj a komandanata bataljona, naši gubici iznose 6 mrtvih od kojih 1 komandir čete i 11 ranjenih.</p>
<p>Kada sam bio na Vratlu 25-og oko 10 časova primio sam izveštaj da se
 major Baćović i g. Jevđević nalaze u selu Krbljine i da traže da im
 podnesem izveštaj o borbama. Pošto su tada vođene oštre borbe to
 izveštaj momentalno nisam mogao napisati, već sam se po završetku borbe
 i prekidu akcije uputio u selo Krbljine gde sam stigao u 19 časova.
 Međutim major Baćović i Jevđević su automobilima otišli za Kalinovik, a
 odavde za Nevesinje.</p>
<p>U Krbljinama sam zatekao kapetana Kovačevića,<sup>16</sup> koji mi je kazao da
 podnesem izveštaj Jevđeviću i Baćoviću i predao mi naređenje da se
 javim Čika-Branku.</p>
<p>Ja sam se odmah uputio u Kalinovik gde sam 25 noću stigao ali su Baćović i Jevđević već bili otišli.</p>
<p>Ovaj izveštaj sastavljen na brzu ruku šaljem Vam preko Drine jer
 smatram da će Vam tim putem najbrže stići. U toku današnjeg dana krećem
 za Nevesinje nebih li uspeo da oslobodim Babovića i Radovana<sup>17</sup> pošto su
 oni uhapšeni u Avtovcu, zatim najkraćim putem krećem u Štab radi
 prijema novoga zadatka.</p>
<p>Ja i kapetan Nešić koji je bio samnom uložili smo svo svoje znanje i
 energiju u izvođenju ovih operacija kako bi uništili i za uvek prognali
 iz ovih krajeva partizane, što smo, prema gornjim podacima i uspeli.</p>
<p align="center">S verom u Boga za Kralja i otadžbinu!</p>
<p align="center"><strong>Voj. S. Lukačević</strong></p>
<p align="center"> peš. kap. II kl.</p>
<b class=medtxt><p><sup>1</sup>&nbsp; Original (pisan na mašini, ćirilicom) u Arhivu VTI, Ča, k.
 142, reg. br. 52/1 (CG-V-1565/3). Na dokumentu su, mastilom,
 ispravljane štamparske greške i dopisivane neke ispuštene reči.</p>
<p><sup>2</sup>&nbsp; Odnosi se na 5. proletersku (crnogorsku) NOU brigadu i Hercegovački NOPO (vidi dok. br. 121, nap. 8).</p>
<p><sup>3</sup> O tom putu Petra Baćovića i Ilije Trifunovića, vidi dok. br, 121.</p>
<p> <sup>4</sup> i <sup>5</sup> Vidi dok. br. 124, nap. 4.</p>
<p><sup>6</sup> Milorad.</p>
<p><sup>7</sup> Odnosi se na jednice Grupe proleterskih brigada (vidi dok. br.120, nap. 15).</p>
<p><sup>8</sup> Tako u originalu, nema tač. 2.</p>
<p><sup>9</sup> Ulogu zaštitnice imali su 1. i Kombinovani (Dragačevsko-čele-bićki) bataljon 5. proleterske (crnogorske) NOU brigade.</p>
<p><sup>10</sup> O borbi na Trebičini, vidi Zbornik NOR-a, tom IV, knj. 6, dok. br. 83.</p>
<p><sup>11</sup>, <sup>14</sup> i <sup>15</sup> Prema izveštaju Štaba 5. proleterske brigade od 4.
 av-gusta 1942, partizanski gubici (računajući zbeg i bolnicu) bali su:
 30 mrtvih, 17 ranjenih i 64 nestala. Osim toga, oko 150 boraca iz 3.
 bataljona i oko 20 boraca iz Hercegovačkog NOPO bilo je odsečeno ali su
 oni, posle mesec dana, uspeli da se probiju u Bosansku krajinu. Ne
 računajući ljudstvo u štabovima, brigada je posle tih borbi imala 503,
 a Hercegovački NOPO 300 boraca. Od toga je ranjenih bilo 63 i bolesnih
 20 (u bolnici); u zbegu je bilo 137 ljudi (Zbornik NOR-a, tom IV, knj.
 6. dok. br. 83).</p>
<p><sup>12</sup> Nije utvrđeno o kome se radi.</p>
<p><sup>13</sup> Dragoslav Bogavac je tada bio zamenik političkog komesara
 Kombinovanog bataljona, poginuo je kod s. Eataja (Foča); narodni heroj.</p>
<p><sup>16</sup> Vidak.</p>
<p><sup>17</sup> Džons (Jones) Roland, britanski kapetan (vidi dok. br. 73, nap. 18, dok. br. 132 i 133).</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_130.htm"><b>Prethodni dokument</b></a></TD><TD><a href="4_14_1_132.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
