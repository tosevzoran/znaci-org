<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_37.htm"><b>Prethodna strana</b></a></TD>
<TD><a href="248_39.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center"><b><span lang="SR" style="font-size:14.0pt;mso-bidi-font-size:10.0pt;mso-ansi-language:SR">MEMENTO 
ZA TIHOMIRA<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold">&nbsp;<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-bidi-font-size:10.0pt;
mso-ansi-language:SR;mso-bidi-font-weight:bold">Životopis mog ujaka 
Tihomira-Tike Manojlovića nije osvetljen do kraja i u potpunosti. Fragmenti 
njegove neobične životne priče ostali su u sećanju njegovih sestara i na 
osnovi njihovog kazivanja formirana je ovde zapisana biografija, istina 
nepotpuna. Postoje, razume se, pouzdani medjaši u njegovom nesvakidašnjem životu, 
mnogo puta ponavljani u krugu rodbine, ali uvek je bilo nečeg o čemu se nije 
na glas govorilo.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">U prvim 
susretima s Debrcom, u mojoj svesti ujak je bio manje-više samo ime koje su svi 
izgovarali s nekom posebnom pažnjom i pijetetom, naročito u Majkinom 
prisustvu. Kasnije, s odrastanjem sve više su se slagali kamenčići, jedan po 
jedan, sklapali u sliku i obrazovali konture prerano izgubljenog, dragocenog bića 
– njegovog lika zanesenjaka i zaljubljenika KP Jote i njenih ideja. Sve više 
se iz tame Nepoznatog oblikovala njegova tragična sudbina i ujka Tika je pred 
mojim očima od pukog imena postajao čovek, pre svega čovek – idealista, 
„crveni vitez“, kako ga je nazvao u jednom članku šabački pesnik Dragiša 
Penjin.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Tihomir – 
Tika Manojlović bio je jedan iz plejade onih koji su faktički osnovali 
Kompartiju u nas, smogli snage da predju tegobni put od Dimitrija Tucovića do 
Oktobarske revolucije i Kominterne. To je bila plejada predratnih srpskih 
socijalista koji su prošli kroz ratne strahote i stradanja, našli se ozareni 
odsjajem velike revolucije u Rusiji, koja je poput francuske revolucije zanela 
mnoge misleće i napredne duhove Evrope i celog sveta.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Rodio se 
10.decembra 1894. godine u Šapcu, od majke Jelene i oca Vojislava, trgovca, kao 
najstariji sa jednim bratom i četiri sestre, pošto je troje dece umrlo u prvim 
godinama života. Njegov ambiciozni otac Vojislav, kao da je slutio da će mlad 
umreti, želeo je da mu deca što ranije podju u školu. Upisao je Tiku sa šest 
godina u osnovnu školu, zbog čega je morao pisati molbu upravitelju škole. 
Isto je učinio i za ćerku, Julijanu-Jucu, koja je bila samo 10 meseci mladja 
od Tike. Školu je Tika pohadjao u donjošorskoj osnovnoj školi, sve četiri 
godine, a učitelji su mu bili Mija Bošković i Momčilović. Po završenom trećem 
razredu, otac ga je poveo sa sobom na letovanje u Opatiju, tadašnju Abbazziu 
gde je krenuo sa advokatom Dražom Petrovićem. Zbog kupanja u hladnoj vodi 
razboleo se, dobio je parezu facialis i upalu zglobova, što će ga pratiti do 
kraja života. U Šapcu ga je lečio i zalečio doktor Vinaver, posle čega je 
često poboljevao.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Posle završene 
osnovne škole 1904. upisao se u Gimnaziju, a već sledeće godine umro mu je 
otac. Tika je u gimnaziji do male mature kao odličan djak bio hvaljen od svojih 
profesora, Ljube Pavlovića, Djordja Koke, Dožudića i drugih. U želji da ga 
što pre osposobi za rad u trgovini kao najstarijeg sina, majka ga šalje u 
trgovačku akademiju u Beč, koju će zaršiti za četiri godine, od 1909. do 
1913. Vreme provedeno u Beču ostavilo je duboki trag i usmerilo je Tiku u 
odredjenom pravcu.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Prema iskazu 
sestara, Tika je kao dečak bio druželjubiv i stalno okružen drugovima. U 
prostranom porodičnom dvorištu, uvek prepunom Tikinog društva, bile su 
instalirane gimnastičke sprave. Osim dečjih igara, Tika je voleo konje, i 
majka je njemu i mladjem bratu Dušku kupila omanje konje što je bila prava 
senzacija za susednu decu. Pored toga, osposobila mu je jedno odeljenje za mračnu 
komoru, pošto je bio ljubitelj fotografije. Osim toga počinje da uči muziku - 
mladji brat violinu, a on flautu.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Naša tetka 
Juca, nepunu godinu mladja od Tike zapisala je: „U to vreme, 1906. godine otišla 
sam u Beč i ostala pet godina, u ženskom zavodu „Notre Dame de Sion“, a 
Tika je u medjuvremenu završio malu maturu u šabačkoj gimnaziji. Tada, 1909. 
dolazi i on u Beč, na školovanje.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Majka je želela 
da se on što pre osposobi i da ga opunomoći da joj pomaže u trgovini. Imali 
su gvoždjarsku radnju i radili su sa nemačkim firmama, zato je zbog nemačkog 
jezika izabrala Beč. Dve godine, od 1909. do 1911. provodimo zajedno u Beču. 
Svake nedelje dolazio je brat po mene i vrlo često me vodio u bečko pozorište 
„Deutsches Volkstheater“. Slušali smo operete, tj. popodnevne predstave, pošto 
je morao u odredjeno vreme da me vrati u Zavod. Sam on je posećivao i operu, a 
vrlo rado i konjske trke. Škola koju je pohadjao bila je tek osnovana i zvala 
se „Neue Wiener Handelsakademie“, na Hammerling-Platzu. Posle četiri godine 
školovanja dobio je svedodžbu o odlično završenom ispitu. U školi je uvek 
bio odličan - smatrao je da drukčije ne može da bude.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Bio je vrlo 
nezadovoljan što mu se sestra vaspitava kod časnih sestara – kaludjerica. 
Crkvu, uzgred rečeno, nije priznavao. U to vreme je svakako došao u dodir sa 
socijalističkim idejama preko austrijskih socijalista, ali o tome nismo 
razgovarali. U Beču je tada boravio i naš stric, očev mladji polubrat, Draga 
Manojlović, koji je iz Praga prešao u Beč da završi farmaciju. Sa njim je 
Tika održavao vrlo prisne odnose i često su bili zajedno. Inače se u Beču 
najviše družio sa našim zemljacima kojih je bilo puno na školovanju u Beču.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Po povratku 
iz Beča Tika je počeo da pomaže majci u poslu, ali on trgovinu nije voleo, već 
je bio obuzet idejama o socijalnoj pravdi i želeo je da se angažuje u 
politici. Pred samu objavu rata bio je po savetu lekara u banji. Majka ga je 
poslala u banju Pišćane. Reakcija je bila toliko jaka da su majku izvestili da 
on ne može da korača i da ga voze u kolicima. Ubrzo se vratio i odmah zatim došao 
je rat.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Izbijanje 
prvog svetskog rata imalo je za Šabac vrlo teške posledice. Grad je došao pod 
udar kaznene ekspedicije generala Poćoreka. U toku rata Šabac je bio spaljen i 
bombardovan. Posle prvog bombardovanja, mi deca s majkom napuštamo ognjište i 
odlazimo u „bežaniju“, u Valjevo. Tika je bio oslobodjen vojne obaveze zbog 
hroničnog reumatizma, što je dovelo i do srčanog oboljenja. On iz Valjeva na 
svom konjčetu kreće na jug i stiže do Kosovske Mitrovice. Pošto je osetio da 
dalje ne može, vraća se u Šabac, dok se mi povlačimo sve dalje, do Kraljeva 
i Vranja. Naša porodična kuća u Šapcu je izgorela i Tika se nastanio 
privremeno kod našeg strica Jove Manojlovića. Godine 1917. već je izbila 
revolucija u Rusiji, Tika je živo pratio sva zbivanja u svetu, čitao našu i 
stranu štampu, i željno očekivao da okupator ode iz zemlje. Za vreme 
okupacije bio je često taoc. Kada je u jednoj kući nadjeno oružje, trebalo je 
da bude streljan. Preko jednog vojnog lekara majka je uspela da ponudi sumu od 
10.000 kruna i tako mu je spasila život.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Posle rata, 
sestre treba da nastave školovanje i on ih dovodi u Šabac (iz Debrca pošto je 
kuća u Šapcu izgorela), i stara se o njima kao pravi otac. Sa sestrama se 
useljava u kuću advokata Fotića koju uzima u zakup. U toj velikoj kući 
otvorio je i svoju kancelariju. Kako smo od dede, majkinog oca, nasledili 
trgovinu pod firmom „Konstantinović i Ukropina“, koja je izvozila žitarice, 
Tika se bavi isključivo izvozom. Radi s velikim firmama, ima i dva činovnika u 
svojoj poslovnici, Bobića i ... koji su takodje slobodoumni i napredni. U to 
vreme, posle rata, učestvuje živo u radu Komunističke partije, zapušta svoje 
poslove i sav se posvećuje političkoj borbi.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Tika je bio 
komunista-idealista. Verovao je fanatično i oduševljeno u komunističke 
ideale, pričao nam je često o boljoj budućnosti koju je dočaravao kao društvo 
apsolutne jednakosti i pravde, bez novca, bez klasnih razlika. Njega su poštovali 
i voleli ljudi iz radničke i seljačke sredine. Sa njima se ophodio kao prema 
najrodjenijima. Ljude u službi tadašnjeg režima je prezirao i nije imao lepe 
reči za njih. (Kada je moj muž pukovnik Voja Todorović hteo da me isprosi, 
obratio mu se jednim pismom, ali on je pismo vratio, a na koverti je napisao 
„Pismo primljeno, ostaje bez odgovora“). U njegovoj kancelariji na zidu 
visile su slike Dimitrija Tucovića i Dušana Popovića. U to doba drugovao je 
sa Dragutinom Cvetkovićem, kovačem, Petrom Tasićem, učiteljem, Vasom Mikićem, 
i drugima, koji su bili ranije članovi Socijaldemokratske partije, a od 1919. 
zajedno s njim pristupili KPJ. Od 1919. postao je sekretar mesne organizacije 
KPJ. Bio je stalno u pokretu i radio je neumorno za partiju: išao po selima 
Podrinja, držao govore, održavao zborove i razne sastanke. Održavao je 
kontakte sa rukovodećim ljudima i često odlazio u Beograd; s Mošom Pijade, 
Rajkom Jovanovićem, Filipom Filipovićem, Simom Markovićem, Mikom Todorovićem, 
i dr. U kući su se svakodnevno vidjale „Radničke novine“, za koje je i sam 
pisao članke.<a style="mso-footnote-id:ftn1" href="#_ftn1" name="_ftnref1" title><span class="MsoFootnoteReference">*</span></a> 
Pored neumornog rada davao je stalno materijalnu pomoć partiji, i to velike 
sume novca, tako da je postepeno iscrpljivao rezerve kojih je sve manje bilo, 
obzirom da je sasvim zapustio svoje trgovačke poslove i obaveze. Kada je krajem 
1920. zabranjen rad Komunističke partije, Tika je bio uhapšen. U zatvoru je štrajkovao 
gladju. Posle puštanja iz zatvora bilo mu je zabranjeno kretanje izvan grada i 
pratili su ga. Usled ovog stanja posle Obznane odlučio je da emigrira kao i 
mnogi komunisti u to vreme. Članovima porodice nije rekao ni reči, sredio je 
stvari formalno, ali ostali su nam samo dugovi i potraživanja.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Početkom 
septembra 1921. uspeo je da predje austrijsku granicu ilegalno, sa još nekoliko 
drugova-radnika iz Topolivnice iz Kragujevca. Po dolasku u Beč smestio se u 
„Hotel Kummer“ gde se razboleo i ubrzo umro. U to vreme sam živela u Beču 
s mužem, ćerkom, i tek rodjenim detetom od nekoliko nedelja. Tika,<span style="mso-spacerun: yes">&nbsp; 
</span>obzirom da je bio vrlo konspirativan, nije me potražio, iako je obilazio 
oko moje kuće i gledao da li će me videti – kako su mi kasnije pričali 
njegovi drugovi. Moj muž je bio pri Poslanstvu oficir za reparacije. Drugovi su 
obavestili Živka Jovanovića koji je u to vreme isto bio u Beču, da je Tika teško 
bolestan, on je pohitao u Hotel i našao ga u besvesnom stanju, tražio je da ga 
odmah prenesu u bolnicu gde je ubrzo umro. Živko je kasnije obavestio i mog muža, 
preko poslanstva, o Tikinoj smrti. Pošto sam se s malim detetom nalazila u 
Badenu kraj Beča, kod mene je došla moja tetka Mileva Janković koja je tada 
boravila neko vreme u Beču. Ona nije smela odmah da mi kaže da je Tika umro, 
nego samo da je bolestan. Otišli smo zajedno u bolnicu i upravnik bolnice izneo 
je veliku crnu knjigu sa krstom. Ja sam uzviknula „Ne, on je medju živima“, 
a čovek je odgovorio da je Tika već nekoliko dana mrtav i da čekaju da se 
javi neko od rodbine. Tada sam se onesvestila. Posle sam sa tetkom išla kod našeg 
poslanika Milana Milojevića, koji je bio prijatelj s mojim mužem i bio vrlo 
predusretljiv. On mi je dao 3.000 kruna za pogrebne troškove, pošto kod Tike 
nije ništa nadjeno, čak ni odelo. Morala sam da kupim odelo i sve ostalo. 
Nisam bila u stanju da idem na sahranu. Moj muž, pukovnik jugoslovenske vojske, 
išao je na sahranu i pošto je sahrana bila pod prismotrom, to mu je silno 
zamereno. Na sahrani su bili mnogi komunisti-emigranti, medju njima Sima Marković 
koji tek što se vratio iz Rusije, Filip Filipović, i mislim Pavle Pavlović. 
Venac položen na grob od drugova nosio je natpis „Svome drugu Tiki – 
Komunistička partija u emigraciji“. Na pogrebu su bili, kako mi je muž pričao, 
dva-tri agenta iz unutrašnjih poslova iz Beograda na čelu sa nekim Mikom 
zvanim „Biftek“ koji se prezivao, mislim, Dimitrijević. Moj muž je zbog 
ove sahrane trebalo da bude lišem čina, ali je zahvaljujući zalaganju 
poslanika Milojevića i drugih koji su objasnili da se radilo o porodičnoj 
obavezi, ostao u svom činu. Bio je pozvan na saslušanje u Beograd u Generalštab, 
gde su ga ispitivali.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Meni je u 
bolnici bilo rečeno da je Tika umro od tuberkuloznog meningitisa, mada je po 
svemu sudeći, on umro od trovanja krvi, pošto je peške prelazeći granicu 
dobio jake naboje na nogama, obzirom da je bio vrlo težak čovek. Iz bolnice 
sam otišla s tetkom u Hotel „Kummer“, gde su bili ljubazni s nama, pokazali 
su nam sobu, pristojnu, jednokrevetnu, gde je Tika umro. Nisu dali da pridjem 
krevetu, navodno zbog infekcije. Na krevetu je bilo jedno šareno ćebe, molila 
sam da mi ga daju za našu majku, ali mi nisu dali.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Posle 
sahrane sam išla na jednu adresu, gde su mi iz hotela rekli da stanuju Tikini 
drugovi. Stajala sam pred vratima oko jednog sata, ali mi nisu otvorili, iako se 
čulo da je unutra neko bio. Rekla sam tiho da je ovde Tikina sestra, ali nisu 
otvorili. Kasnije, posle nekoliko dana, došli su u Baden dvojica drugova koji 
su sa Tikom prešli granicu. Njihova imena ne znam. Pričali su kako je Tika teško 
išao, kako je imao naboje na nogama, kako je nosio stvari u rancu. U stvarima 
je imao i sliku svoje devojke Lenke iz Šapca. (Ona je bila studentkinja, 
kasnije profesorka, sada živi u Šapcu).<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Kako sam 
rekla, Tikini poslovi išli su vrlo loše, pošto je zbog politike sve napustio. 
Sem toga nije hteo da primi ni dinar ratne štete, iako je naša kuća izgorela. 
Nije dozvoljavao da ga se pita za razlog. Govorio je, to je moja stvar. Polazeći 
iz zemlje u tajnosti, on je majku, sestre i brata ostavio takoreći bez igde ičega. 
Bilo je sve popisano. Glavne firme potražioci bile su „Mesarović“ iz 
Mitrovice i Praška banka iz Beograda. Majka je, da bi izmirila nekako dugove, 
morala da traži poravnanje od seljaka koji su od ranije bili dužnici. Ovo je 
počela preko advokata Fotića i Draže Petrovića, ali kasnije joj je njen kum 
Mika Matić besplatno vodio parnicu i doveo je do kraja. Majka se sa sestrama 
nastanila na njenom devojačkom imanju u selu Debrc, gde je živela do kraja 
svog života 1945.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Posle Tikine 
smrti majka je bila na granici života i ja sam sa jedno mesečnim detetom došla 
iz Beča da bih bila bliže njoj i ostala u Šapcu oko godinu dana, dok je moj 
muž bio i dalje u Beču i Pešti. Pre toga sam ubrzo posle Tikine smrti došla 
po moju sestru Zagu u Šabac, odvela je u Beč i upisala na studije medicine, što 
je bila Tikina želja“.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Moja majka 
Zaga zapisala je: „Za vreme studija u Beču, Tika je redovno čitao 
socijalističku literaturu, posećivao radničke zborove i pratio borbu radničke 
klase. Tom prilikom upoznao se sa nekim poslanicima Socijalističke stranke u 
Austriji, izmedju njih i sa Dr. Fricom Adlerom, urednikom „Radničkih 
Novina“ („Arbeiter Zeitung“). Preko tog poznanstva dobijao je ulaznice za 
bečki parlament, i na taj način direktno pratio diskusije po pitanjima radničkih 
zahteva. Od tog vremena počinje da proučava marksističku literaturu.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Iz Beča se 
vratio u Šabac dok je balkanski rat bio u toku 1913. godine. Izbijanjem Prvog 
svetskog rata bio je mobilisan, i kao neborac bio dodeljen jednoj vojnoj 
stanici, jer je bio teški reumatičar. Za vreme povlačenja srpske vojske prema 
Albaniji, uhvatila ga je reuma, i on bude zarobljen u Kosovskoj Mitrovici. Pošto 
nam je kuća u Šapcu izgorela pri prvom bombardovnaju, svi smo se privremeno 
nastanili u selu Debrc, na našem imanju. Za vreme okupacije, od svoje 
kancelarije napravio je neku vrstu centra za dopisivanje, o svom trošku: 
svakodnevno su mu dolazili ljudi – žene i starci, iz svih sela našeg okruga, 
a on im je pisao karte na Crveni krst u Ženevi, interesujući se za njihove 
najbliže, koji su se pred okupatorom povukli iz zemlje. Žene po selima su 
jedna drugoj govorile: „Idi Tiki Jelinom, on zna gde se naša deca nalaze“.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">U to vreme 
došao je u dodir sa nekim starim socijalistima, kao na primer sa Petrom Tasićem 
i Milošem Jankovićem – učiteljima, kao i sa Dragutinom Cvetkovićem, kovačem. 
U zajednici sa ovim ljudima pripremao je i organizovao rad na tome da, čim se 
završi rat, osnuju Socijalističku partiju za podrinski okrug. Tako je i bilo 
– izabrana je prva uprava sa predsednikom Dragutinom Cvetkovićem, a Tika je 
bio sekretar. Proglašenjem Komunističke Partije Jugoslavije, Tika je postao 
prvi sekretar u Šapcu. U to vreme se razvila njegova najveća politička 
aktivnost: sve svoje znanje primenjuje tada u praksi i odlazi u sela da održava 
zborove, vrši agitaciju. U ovom svom političkom radu stalno je bio u vezi sa 
Živkom Jovanovićem.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Kada su se 
prikupljali prilozi za kupovinu partijske štamaprije u Beogradu, jedan od 
potpisnika na menici bio je i Tika. U vreme kad je došao rok za otplatu, Tika 
je bio u Šapcu bolestan od reume, i kako nije mogao putovati u Beograd, 
isplatio je sumu od 200.000 dinara, koju je poslao u Beograd po Nikoli Stefanoviću 
– Pinji, apotekaru, a ovaj je predao novac Moši Pijade i Ivanu Čoloviću, 
tipografu i tadašnjem komunističkom poslaniku.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Jedan od 
deset delegata iz Šapca na Vukovarskom Kongresu bio je i Tika. Sve troškove za 
svih deset delegata snosio je on, jer je Partija bila materijalno slaba. Na 
Kongresu nije napuštao komunistički stav, i ostao je uz Živka Jovanovića, 
koji je bio jedan od referenata. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Avgusta 
1920. godine pobedila je Komunistička Partija na izborima, i Tika je bio jedan 
od odbornika u šabačkoj opštini. Naročito se angažovao u izbornoj kampanji 
za poslanike za Ustavotvornu skupštinu. I tom prilikom je išao od sela do 
sela, držao zborove, agitovao za listu Živka Jovanovića, koji je bio kandidat 
za okrug. Vrlo često je dolazio i u životnu opasnost, jer se dogadjalo da su 
ih protivnici i fizički napadali. Prilikom zbora u Zasavici-Mačva, jedva je 
izneo živu glavu. Na izborima je dobio Živko Jovanović, ali se odrekao u 
korist Stanimira Josipovića, iz Belotića, koji i danas živi u Belotiću-Mačva, 
a Živko je dobio i na drugom mestu, gde je bio kandidovan.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Komunistička 
Partija je pobedila i na opštinskim i na parlamentarnim izborima, a kao 
posledica toga došla je 31.XII 1920. godine „Obznana“. Odmah je počelo 
proganjanje komunista, a u prvom redu istaknutih drugova. Januara 1921. godine 
policija je vršila pretrese komunističkih stanova, i tada je došla i u naš 
stan, izvršila pretres, uzela neke knjige, i tom prilikom uhapsila Tiku. Ostao 
je šest nedelja u zatvoru zbog održavanja „nedozvoljenih zborova i 
agitacije“. Svakodnevno sam obilazila brata, i sećam se da su štrajkovali 
gladju. Po izlasku iz zatvora, Tika je i dalje nastavio sa svojim radom. Kako je 
vrlo često odlazio u Beograd (nekad i dvaput nedeljno), veliki župan mu je to 
otežavao, i naredio da ne sme putovati iz Šapca bez dozvole-propusnice. Po 
ubistvu Draškovića, nastalo je još jače proganjanje i hapšenje komunista; 
tom prilikom su tražili i Tiku, ali se on već prebacio ilegalno preko granice 
sa još nekim drugovima. Pošto je radi teške, hronične reume bio i srčani 
bolesnik, on nije mogao da podnese taj napor bez velikih posledica (od Maribora 
do Graca peške preko planina), i posle tri nedelje umro je u bolnici u Beču. I 
tada, kraj njegove postelje našao se Živko Jovanović, koji je takodje u to 
vreme bio u emigraciji u Beču. Sva nastojanja drugova, kao i lekara, ostala su 
bez uspeha. Tika je umro 10.septembra 1921. godine. U to vreme nalazio se u Beču 
šef agenata iz Beograda, Mita „Biftek“, koji je u bolnici proverio, da li 
je stvarno umro Tihomir Manojlović iz Šapca. Na sahrani su bili svi drugovi 
tadašnje komunističke emigracije iz Jugoslavije, i položili na Tikin grob 
venac.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Mesec dana 
posle njegove smrti otišla sam u Beč na studije, i primila od drugova njegov 
kofer sa preostalim stvarima; na grobu sam našla venac sa natpisom: „Svome 
drugu Tiki – Komunistička Partija u emigraciji“. Drugovi, sa kojima sam se 
upoznala, nisu poznavali ranije Tiku, ali su bili vrlo potreseni, a i ja 
razumljivo, te nisam sa njima ni razgovarala o njegovoj bolesti. Klinika je 
postavila dijagnozu – meningitis (upala moždane opne), dok su sestra i zet 
verovali da je umro od trovanja, preko rane na nozi, jer kad su ga našli u 
mrtvačnici, po telu su mu videli modre fleke.“<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Znajući da 
će usled komplikovane procedure plaćanja grobljanske takse u Beču jednog 
dana, svakako doći do toga da Tikine kosti budu prekopane na bečkom groblju, 
moja majka Zaga pokrenula je kod Saveza boraca i šabačke opštine akciju da se 
izvrši prenos posmrtnih ostataka. Posle dosta prepiske i dogovaranja, prenos je 
obavljen, majka je išla u Beč i Tika je 10.oktobra 1959. godine sahranjen u Šapcu, 
uz sve počasti, u prisustvu rodbine i nekoliko hiljada gradjana. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Iako su 
ratom bila uništena sva materijalna dobra – kuće, trgovina, skladišta i 
magaze, kao i ceo inventar – našli su samo zgarište – Tika nije hteo da 
traži ratnu odštetu koja je u vidu reparacija isplaćivana oštećenim 
trgovcima u Srbiji. „Neću da se bogatim na račun nemačkog proletarijata“ 
govorio je Tika i niko u porodici nije mogao da mu protivreči, pošto je on bio 
neprikosnoveni autoritet. Na žalost, time što se on odrekao ratne štete, nemački 
proletarijat nije ništa dobio, ali je porodica mnogo izgubila – i to je bila 
jedna od mnogih Tikinih zabluda. Zapamćeno je da je njegov mladji, duhoviti 
brat Duško tom prilikom rekao: „Što nisu uzeo novac, pa ga dao našem 
proletarijatu?“<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Od moje 
tetke Ljube ostale su mi reči: „Bio je nežan i pažljiv, prema meni naročito, 
valjda zato što sam bila najmladja i oca nisam ni zapamtila. Gde god je putovao 
donosio mi je poklone, držao me na kolenu kad smo se slikali i obasipao me pažnjom. 
Kad sam odrasla, posle rata, pošto je naša kuća izgorela, Tika je iznajmio 
Fotićevu kuću u centru Šapca gde smo stanovale nas tri sestre, a i on sa 
nama, pošto je obnovio firmu „Konstantinović i Ukropina“. Ponekad je 
ulazio u našu sobu gde sam obično učila sa mojom drugaricom Ljubom Popović. 
Tada nam je zaneseno pričao o nekom budućem vremenu koje će biti mnogo lepše 
i čovečnije nego ovo sada. „Neće biti granica ni medja medju ljudima, neće 
biti razlika, školovanje će biti besplatno, ni novca neće biti već će se 
roba dobijati razmenom a vi nećete više biti gospodjice“, pri tome se 
smejao, a mi smo se čudile kakvo će to vreme biti.“<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Poslednjih 
nekoliko dana u zemlji, Tika je proveo u Beogradu, početkom avgusta. O tim 
dramatičnim trenucima pričala mi je 70-ih godina Milena Pavlović, žena Pavla 
Pavlovića, tadašnjeg člana CK KPJ. „Tika je uoči odlaska u Beč došao kod 
nas i sa nama je proveo sve vreme, i to u društvu apotekara Laze Lazića, Miloša 
Trebinjca profesora, Bogoljuba Gligorijevića, Ljube Nikolića – i ja sam bila 
prisutna u tim razgovorima. Miloš Trebinjac je uporno ubedjivao Tiku da ne 
treba da ide u emigraciju, da će se stvari srediti i da ne mogu svi biti pohapšeni. 
U stvari, Tika se nije bojao hapšenja, već je smatrao da treba da ode da ne bi 
pretrpeo sramotu zbog predstojećeg bankrota koji je bio na pomolu. Bilo je jako 
toplo avgustovsko vreme pa smo razgovarali u našem stanu, kod njega u Hotelu, i 
na Savskom kupalištu. Mene je zamolio da menice odnesem kod Filipa Filipovića, 
što sam posle njegovog odlaska i učinila. Filip je tada stanovao u Takovskoj 
ulici broj 37.“<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">U ranoj 
mladosti Tika je bio pod uticajem nekoliko godina starijeg Živka Jovanovića, u 
to vreme djaka šabačke gimnazije, kasnije studenta prava. Porodica naše 
Majke, zapravo njen otac Guča bio je kum mnogobrojnoj deci komšijske porodice 
Jovanovića, pa je Majka kao devojčica bila kuma prilikom krštenja Živku. On 
ju je zvao „Kumica“ a ona mu je pomagala u daljem školovanju, najpre u 
Beogradu, a potom i u Parizu gde je Živko doktorirao, što se vidi u opsežnoj 
biografiji<span style="mso-spacerun: yes">&nbsp; </span>autora Tome Milenkovića 
„Dr Živko Jovanović. Ličnost u senci KPJ“, Beograd 1965“. Jedan od 
najdarovitijih djaka šabačke gimnazije, višestruki dobitnik svetosavskih 
nagrada, asistent Slobodana Jovanovića na Pravnom fakultetu u Beogradu, a zatim 
stipendista u Parizu, posle rata okreće se ka novoosnovanoj KPJ, kao njen 
istaknuti član i funkcioner. U toku legalnog perioda KPJ, od 1919. do 1921, 
Tika je blisko saradjivao sa Živkom. Dolaskom u Beč, kao ilegalac, Tika je se 
javio Živku, ali pošto na zakazani sastanak nije došao, Živko ga je potražio 
u hotelu „Kummer“, ali već je bilo kasno. Tika je bio u nesvesti i jedino 
što je mogao Živko da učini, to je da ga hitno prenesu u bolnicu, gde je 
ubrzo umro.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Ako je Tika 
bio pod uticajem svog starijeg druga Živka Jovanovića, to je i on sam vršio 
uticaj na mladje, i to na Žiku Popovića, Selimira Jeftića, Rodju Antonića, 
na svoju sestru Zagu i mnoge druge.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Da Tika nije 
bio samo doktrinar i politički entuzijast, već mlad i zaljubljen čovek, svedoče 
njegova pisma Lenki Stojanović, devojci koju je voleo. Desetinu sačuvanih 
pisama dala mi je sama Lenka, negde 70-ih godina. Našla sam je u njenom stanu u 
Vasinoj ulici gde me je uputila jedna njena prijateljica - šapčanka. Bila je, 
i pored visokih godina, sveža duhom i dobrog pamćenja. Rado je pričala o 
Tiki, sećala ga se s tugom, jer to je bila, smrću surovo prekinuta ljubav. 
Pisma su datirana od jeseni 1920. do leta 1921, kada on emigrira u Beč. 
Upoznali su se i zavoleli u Šapcu, pa se Lenka posle završene gimnazije 
upisala na beogradski Filozofski fakultet. Pisma su bila većinom kratka i sa 
sličnim tekstovima, gde se uglavnom govorilo o tome gde će se i kada naći 
prilikom njegovih čestih dolazaka u Beograd. Iz pisama izbija njegova velika 
privrženost i odanost devojci, kao i uverenje u trajnost njihove ljubavi. Tika 
je po pravilu odsedao u Hotel „Bristol“, a zakazivao je sastanke u centru, 
nekad pred Dvorom, nekad pred Pozorištem. Skoro svaki put kad je dolazio, 
nabavljao je karte za Pozorište gde je vodio Lenku.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Jedno od 
njegovih pisama iz kraja 1920. godine zanimljivo je, jer govori o boravku u šabačkom 
zatvoru posle Obznane. „Mila moja Lenkice, može biti nije ti ni poznato da se 
nalazim u zatvoru. Još 6. o.m. kažnjen sam sa 30 dana zatvora, od strane načelnika 
Okruga Podrinjskog, istog časa zajedno sa drugom Dragutinom Cvetkovićem, kovačem, 
odveden sam u zatvor, gde sam i danas. Stanje je danas drukčije nego što je 
bilo u početku, tako da sam već u mogućnsti da ti prošvercujem ovo pismo. Kažnjen 
sam što sam i protiv postojeće zabrane bio referent na komunističkom zboru, 
kako se to danas smatra kao strahovit zločin. Naspram mene je zločinački 
postupljeno. Zatvoren sam u najnečistiju apsanu u društvu sa zločincima, 
ubicama, konjokradicama, razbojnicima. Apsana je bila puna vašiju, stenica, miševa 
i drugih insekata i životinjica. Apsandžiji je izdato najstrožije naredjenje 
(koje je svojom rukom napisao g. Dragutin Simić, okružni načelnik), da do 
mene ne sme niko dolaziti (izuzimajući Jovu Manojlovića, i sluškinju koja mi 
donosi ručak), da ne smem čitati novine, knjige itd. Na sva ova nasilja ja sam 
odgovorio štrajkom gladju. Punih deset dana ja nisam ništa okusio – dok nije 
učinjena izmena u postupku naspram mene. Drug Cvetković je bolestan i u 
bolnici je, a ja se i sada odlično osećam. Sa mnom su zajedno još dvojica, 
(od kojih je jedan Nikola Pinja, koji je kažnjen deset dana). Sad imam čistu 
sobu, vrata su uvek otvorena, dobijam novine, knjige, dolaze mi posete. Vreme 
provodim u „čitanju i pisanju“. Još tri pisma iz zatvora, datirana sa 
18.februarom 1921. govore uglavnom<span style="mso-spacerun: yes">&nbsp; </span>budućem 
susretu i njegovoj iskrenoj ljubavi, u očekivanju oslobadjanja iz zatvora koje 
je bilo predvidjeno za osmi mart 1921.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Tragično 
zvuče dve dopisnice koje je Tika uputio iz Ljubljane 10.avgusta 1921 – jednu 
Lenkinom bratu Nikoli Stojanoviću u Šabac i Lenkinoj drugarici Mili Gajić 
studentkinji filozofije u Brdjane kod Valjeva. „Dragi Nikola, moram otići iz 
ove zemlje. Molim te da Lenkicu savetuješ da ne brine ni najmanje. Neka radi 
svoje predmete više nego do sada. U kratkom vremenu, ako bude želela može 
biti sa mnom. Gde će to biti i kako, javiću joj. Lenkicu voli, a tebe 
pozdravlja Tihomir Manojlović“. „Poštovana Mila, molim vas češće puta 
utičite na moju Lenkicu, da se ne brine ni najmanje. Ja sam morao otići iz 
zemlje. Ako Lenkica bude ubuduće mene volela kao do danas, i ako bude radila na 
Univerzi – kroz nekoliko meseci biće ona kod mene. Gde i kako – to će 
doznati. Ona je sama i potrebno je da joj se prijatelji sada nadju. Srdačan 
pozdrav vama, Lenkicu ljubi Tihomir“.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Lenka je 
Tikinu smrt teško podnela, a vezu s njom održavala je i dalje mamina sestra 
Mica koja joj piše prijateljska pisma i vidja se s njom, uz uveravanja da je 
„ona celoj Tikinoj familiji mila i draga, te da će takva zauvek ostati“. 
– Lenka mi je u toku dve-tri posete pokazala poklone koje je dobila od Tike 
– veliku kožnu putnu torbu, neseser i druge sitnice. Sve je bilo još uvek 
relativno sačuvano. U toj torbi čuvala je njegova pisma i knjige koje joj je 
poklanjao. Sem toga on joj je u toku školske godine 1920/21. slao redovno korpe 
s voćem – pomorandže, limunove, jabuke i brinuo je o njenom zdravlju i želeo 
je uspeh u školovanju. Kao što je u porodici bio brat-zaštitnik i patron, u 
politici se ponašao viteški i odgovrnost uvek preuzimao na sebe da zaštiti 
druge, tako je i prema devojci ukazivao veliku pažnju i poštovanje. Sve se, 
medjutim, završilo brzo i tragično.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold">&nbsp;<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span class="MsoFootnoteReference">*</span></a> 
    <span lang="SR" style="mso-ansi-language:SR">Tika je bio pretplaćen na 
    celokupnu radničku štampu u zemlji, pa i u inostranstvu, „Vorwärts“ i 
    „Leipziger Volks Zeitung“. Saradjivao je i u beogradskim „Radničkim 
    novinama“ (RN), gde su tokom 1920. izlazili njegovi članci: „Privremeno 
    okružno partijsko veće za Podrinje“, RN, 27.I.1920; „Komunistički 
    zbor u Loznici“, RN od 24.IV 1920.: „Izbor delegata za partijski kongres 
    u Šapcu“, RN 21.V 1920, „Šabačka organizaicja (izbor)“, RN od 
    8.VIII 1920.<o:p>
    </o:p>
    </span></p>
  </div>
</div>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_37.htm"><b>Prethodna strana</b></a></TD>
<TD><a href="248_39.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

