<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_186.htm"><b>Prethodni dokument</b></a></TD>
<TD><a href="31_188.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span style="font-size:10.0pt;mso-bidi-font-size:11.0pt;mso-ansi-language:EN-US">PRVI 
PARTIJSKI KURS</span><span style="font-size:10.0pt;mso-bidi-font-size:
12.0pt;mso-ansi-language:EN-US"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:20.0pt;line-height:
91%"><span lang="DE" style="mso-ansi-language:DE">Bio je konac februara 1944. 
godine. Sa još dva druga iz bataljona stigao sam u Mrkonjić Grad, na prvo 
partijsko školovanje. Radoznalo smo posmatrali ovaj grad kroz koji sam ranije, 
u par navrata, prolazio sa brigadom. I prije rata slušao sam o ovom gradiću, 
poznatom po dobrim kovačima i solidno rađenim kosama.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Grad 
je sada sav u bijelom ruhu. Zbog strmih ulica i zaleđenih pločnika sporo se 
krećemo, ali sa pažnjom posmatramo svaki njegov kutak. Atmosfera nam se čini 
jako prijatna, život gotovo bezbrižan. Prvu veče stigli smo i na jednu 
igranku.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Drugi 
dan pristižu slušaoci kursa, uglavnom komesari četa i njihovi zamjenici i 
poneki delegat voda. Ima i nekoliko drugarica, a među njima i Gina Stanarević, 
za koju se tvrdi da je među najhrabrijim ženama u brigadi. </span><span lang="EN-GB">Pored 
slušalaca iz naše, tu je i nekoliko drugova iz artiljerijske brigade i sa 
terena. Među njima je i terenska radnica Fejzagić Fahira, koja je nedavno 
oslobođena iz &quot;Crne kuće&quot; u Banjoj Luci.</span></p>
<p class="MsoNormal" style="text-indent:19.0pt;line-height:91%"><span lang="EN-GB">1. 
februara 1944. godine, u određeno vrijeme, svi smo okupljeni u jednoj povećoj 
sobi, na spratu neke begovske kuće. </span><span lang="DE" style="mso-ansi-language:
DE">Prostorija je posebno uređena za ovu svrhu. </span><span lang="EN-GB">Na 
zidu je Titova slika, a ispod slike sto i stolica za predavača. U ostalom 
dijelu prostorije nekoliko stolova i drvenih klupa za nas slušaoce. U zakazano 
vrijeme dolazi rukovodstvo kursa: drugarica Neda Božinović i drug Đuro Lončarević. 
Svi se dižemo, u znak pozdrava. Počinje đačka atmosfera, a time i naše učeničke 
brige.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Pošto 
nas je pozdravio, drug Lončarević nas upoznaje sa ciljem i programom kursa, 
oblicima rada, rukovodstvom kursa i disciplinskim starješinama, sastavom grupa, 
načinom ishrane i smještajem, kućnim redom i svim onim što je potrebno za 
rad jednog ovakvog skupa. Posle upoznavanja daje se odmor, a potom prvo 
predavanje na temu: &quot;Linija KPJ i NOB&quot;, predavač Đuro Lončarević. 
On izlaže jednostavno, baš onako da većina nas početnika može lakše 
shvatiti. Izlaganje pažljivo slušamo. Gotovo svaku riječ gutamo i nastojimo 
da što više zabilježimo od njegovog izlaganja.</span></p>
<p class="MsoNormal" style="line-height:91%"><span lang="EN-GB">Poslije razrade 
prve teme, slijedile su druge: Razvitak društva, o Partiji, Seljačko i 
nacionalno pitanje, Diktatura proletarijata, o fašizmu i dr. </span><span lang="DE" style="mso-ansi-language:DE">Ukupno 
— 10 tema. Program je bio tako podešen da se išlo od prostijeg ka složenijem. 
Razrađivači tema su Neda i Đuro. Divim se lakoći njihovog izražavanja i 
vladanja materijom, jednostavnosti i metodičnosti u izlaganju. Posle 
predavanja, slijedili su drugi oblici rada: rad po grupama, konsultacije i 
konferencije.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sjećam se, kako na prvom radnom času grupe nismo znali kakav metod rada 
primijeniti. Ja sam bio posebno u nezavidnom položaju, jer kao rukovodilac 
grupe, nisam nimalo &quot;odskakao&quot; od ostalih. Tako je prvi čas grupe 
protekao samo u diskusiji o metodu rada. Na prvom odmoru pažljivo prisluškujem 
iskustva iz rada drugih grupa, pogotovu onih kojima rukovode drugovi za koje sam 
smtrao da imaju više iskustva i da su politički izgrađeniji od mene. Na 
drugom času ponovo razgovor o metodu rada. Slušamo iskustvo drugih i 
primjenjujemo metod koji smo cijenili da je najbolji. Odabiramo najbolje 
pribilješke, čitamo određena poglavlja, a potom diskutujemo. Onaj koga smo 
smatrali da je &quot;najizdignutiji&quot; među nama, redovno bi prvi ponavljao 
pročitani tekst, a potom bi se mi ređali.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U diskusiji smo bili jako &quot;parlamentarni&quot;, dok smo docnije postali 
toliko &quot;govorljivi&quot; da smo se grabili za riječ. Kao vođa grupe morao 
sam se držati našeg dogovora, pa sam procentualno najmanje diskutovao. 
Diskutovati, značilo je više &quot;lomiti jezik&quot;, sopstvenim riječima 
izražavati misli koje čujemo ili pročitamo, izgovarati za nas jako teške 
termine koje prvi put čujemo. Atmosfera u grupi je bila kakva se poželjeti može. 
Niko nikom ne zamjera što se pravilno ne izražava, što se pojmovi brkaju, što 
se ne znaju ni osnovne stvari i što ponekad neka riječ ispadne možda i 
naopako.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Rad grupa redovno obilazi rukovodstvo kursa. Oni nam pomažu u izboru metoda 
rada, objašnjavaju nejasna pitanja, provjeravaju shvatanje gradiva. Svaki 
njihov dolazak u grupu &quot;razbistri&quot; nam mnoga nejasna pitanja i pokrene 
diskusije o novim problemima. Za nas, slušaoce slabijeg opšteg obrazovanja, 
svaki razgovor sa rukovodstvom kursa ulijeva nadu da ćemo gradivo bar u osnovi 
savladati i spoznati ono što do tada nismo znali. Za vrijeme odmora diskusije 
su bile posebno žive. Miješanje slušalaca iz svih grupa dovodilo je do žučnih 
rasprava, pa i vrlo zanimljivih dijaloga na našem &quot;nivou&quot;. Svako bi 
uporno branio svoje mišljenje, koje bi se tek sa rukovodstvom kursa razjasnilo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naveče, ne poštujući kućni red, do kasno u noć, pored petrolejke ili 
lojanice, sređivali bismo pribelješke, čitali materijal i diskutovali. </span><span lang="EN-GB">Razgovor 
bi se nastavljao i kad legnemo, a nekad bi se otegao i do poslije pola noći. Što 
bolje savladati tekuću temu, značilo je, postići dio uspjeha u savlađivanju 
naredne teme.</span></p>
<p class="MsoNormal" style="line-height:91%"><span lang="EN-GB">Posle razrade 
teme po grupama, slijedile bi konsultacije i završne konferencije svih slušalaca. 
Na ovim skupovima obično bi diskutovali oni &quot;izgrađeniji&quot;, dok bismo 
se mi ostali ređe javljali za riječ, a neki nikako, sem ako razradivač 
direktno ne postavi neko pitanje. Redovni diskutanti su drugarica Radojka, 
drugovi Moma, Ćazim i Milivoje. Većina nas slušalaca, kao što je u školi 
inače, neugodno bi se osjećala kad razrađivač teme postavi neko pitanje 
direktno. Da bismo predusreli razrađivača, mi bismo unaprijed pripremili po 
nekoliko pitanja, pa i ona koja su jasna, samo da bi vreme brže prošlo. Razrađivač 
bi brzo otkrio naše namjere, pa je prelazio u &quot;protivnapad&quot;.</span></p>
<p class="MsoNormal" style="line-height:91%"><span lang="EN-GB">U drugoj 
polovini trajanja kursa atmosfera se u, izvjesnoj mjeri, mijenja u tom smislu što 
i mi, do tada &quot;pasivni&quot;, postajemo mnogo aktivniji u diskusiji, čime 
i kurs dobija u svom kvalitetu. Na završetku svake obrađene teme, razrađivač 
bi u kraćim crtama ponovio sadržaj pređenog gradiva, što je mnogo koristilo 
utvrđivanju svake teme koju bismo obrađivali.</span></p>
<p class="MsoNormal" style="line-height:91%"><span lang="EN-GB">Iako je gradivo 
prvih tema bilo najlakše, ono mi je zadavalo i najviše glavobolje zbog slabog 
političkog predznanja i nedostatka metoda u učenju. Slične teškoće imali su 
i ostali drugovi mog nivoa. Kako je programom bilo utvrđeno da se gradivo razrađuje 
od prostog ka složenom, obradom svake teme, kod sebe sam osjećao politički 
napredak i neku sigurnost u svoje znanje. To primjećujem i kod ostalih slušalaca.</span></p>
<p class="MsoNormal"><span lang="EN-GB">Iako smo svaku temu prosečno razrađivali 
po dva do tri dana, za mene je to bilo sasvim kratko. Tek što temu, na grupama, 
pređemo po jedanput ili koji put više, protekne predviđeno vrijeme za 
razradu. Uvijek smo bili u &quot;cajtnotu&quot;, pogotovo mi sa oskudnijim 
političkim predznanjem i opštim obrazovanjem. Divio sam se, pa donekle i 
zavidio, slušaocima koji su gradivo brzo shvatali i dobro savladavali.</span></p>
<p class="MsoNormal"><span lang="EN-GB">Nedostatak pribora za pisanje nekim slušaocima 
zadavao je posebne poteškoće. Pisalo se na sveskama raznih dimenzija, 
sastavljenim od različitih formulara štampanih za vreme stare Jugoslavije i iz 
vremena okupacije, pa čak i od kesa namenjenih za so i šećer. </span><span lang="DE" style="mso-ansi-language:DE">Moj 
intendant bataljona Stević nabavio mi je dve sveske. U jednu sam bilježio 
predavanja, a u drugu sređivao pribelješke. Pribelješke bih obično sređivao 
naveče, kada ostali slušaoci spavaju. Kako su bilješke, za neke teme, bile 
osnovni materijal, posvetio sam im posebnu pažnju. </span><span lang="EN-GB">Iz 
pribelješki sam najbrže prelazio temu i savlađivao gradivo.</span></p>
<p class="MsoNormal"><span lang="EN-GB">Nedostatak materijala, neizgrađen 
sistem učenja, slabo političko predznanje, i, osim toga, kod većeg broja nas 
slušaoca je individualni rad bio slab tako da se težište rada pretežno 
odvijalo u grupama. Iako smo za neke teme imali ponešto materijala, zajednički 
rad činio nam se korisniji i sigurniji. Kako smo od materijala posjedovali par 
komada istorije SKP(b) od I—IV glave, Razvitak društva, materijale II 
zasjedanja AVNOJ-a, Nacionalno pitanje u svjetlosti NOB, referat i zaključke 
VIII kongresa Kominterne, neke materijale o SKOJ-u i narodnoj vlasti, izrasliji 
drugovi su to dobro koristili, što se odražavalo i na sistem njihovog učenja.</span></p>
<p class="MsoNormal"><span lang="EN-GB">Iako je učenje bilo naporno, pogotovu 
za nas koji se prvi put srećemo sa ovom vrstom gradiva, vrijeme je jako brzo 
prolazilo. </span><span lang="DE" style="mso-ansi-language:DE">Čini mi se da 
dani prolaze kao časovi! Svi smo željeli da vrijeme sporije prolazi, da kurs 
duže traje, samo da bismo što više čuli, pribilježili, ujasnili i naučili. 
Na našim grupnim razgovorima, sastancima ćelije ili konferenciji kursa, nije 
bilo potrebno diskutovati o zalaganju slušaoca, nego o nuždi ograničavanja 
vremena u radu, potrebi izgrađivanja stila individualnog rada. Ovakva volja za 
učenjem mogla je postojati samo kod ljudi željnih znanja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Savjestan rad u učenju, disciplina u ponašanju, drugarska toplina u međusobnom 
ophođenju, stvarali su jednu posebnu atmosferu i ambijent meni do tada 
nepoznat. U trpezariji, za vrijeme objeda, gdje bismo svi bili na okupu, pored 
ozbiljnih tema za razgovor, bilo je mnogo anegdota, viceva i drugih šala i 
dosjetki na račun naših školskih briga. U stvaranju povoljne atmosfere 
prednjačile su drugarice Tona i Marija — naše kuvarice, inače učiteljice 
iz Splita. Sve nas je ovo osvježavalo, međusobno zbližavalo, tako da bi svako 
poželio biti u ovakvoj sredini.<o:p>
</o:p>
</span></p>
<p class="MsoNormal" style="margin-top:2.0pt;line-height:91%"><span lang="DE" style="mso-ansi-language:DE">Mi, 
slušaoci, posebno smo bili zadovoljni pažnjom naših intendanata. Iako smo se 
nalazili na ekonomski pasivnom području, oni su se pobrinuli za bolju ishranu i 
odgovarajući smještaj, što je olakšavalo naše umne napore. U toku trajanja 
kursa, povremeno su nas obilazili komandant i komesar brigade, članovi 
politodjela i štabovi bataljona, u čemu smo posebno gledali brigu naših 
starješina za naše uzdizanje. Ovu pažnju smo shvatili i kao našu obavezu za 
intenzivniji rad.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Vrijeme 
od mjesec dana brzo je prošlo. Čini mi se brže nego ikad do tada. Pomislih, 
tek što smo se naučili kako da se uči, međusobno se upoznali, pomalo navikli 
na nove uslove života, kakve nemamo u jedinici, i moramo se rastati! Mada mi je 
žao rastanka sa ovom sredinom, ipak me vuče želja za jedinicom, kako zbog 
drugova koji su tamo ostali, tako i zbog osjećanja da kod sebe sredim ono što 
sam naučio. Sad se već pomalo osjećam &quot;pečen&quot; rukovodilac, pa 
instinktivno priželjkujem da se što prije pojavim u ćeliji — kao sekretar 
pred svojim članstvom.<o:p>
</o:p>
</span></p>
<p class="MsoNormal" style="margin-top:2.0pt;line-height:91%"><span lang="DE" style="mso-ansi-language:DE">Na 
završetku kursa nova nevolja. Nama rukovodiocima grupa drug Lončarević dade 
zadatak da pišemo karakteristike za slušaoce. Odakle početi, šta pisati i čime 
završiti — pojma nemam. Vidim, iste brige more i ostale rukovodioce grupa. 
Nakon dva dana, kroz razgovor sa &quot;kolegama&quot; provjeravam kako su oni 
radili i šta su napisali za slušaoce u svojim grupama. </span><span lang="EN-GB">Pažljivo 
slušam njihove ideje, to brižljivo pamtim i posle kopiram. Savjetujem se i sa 
nekim drugovima iz moje grupe. Jednu karakteristiku po nekoliku puta pišem i 
cijepam. Nakon nekoliko pokušaja napisah karakteristike za svoju grupu, sa 
kojim nisam bio zadovoljan, a rukovodilac kursa, vjerujem, i još manje. Iz, 
valjda neke skromnosti, o sebi napisah najlošije, pa je i moja karakteristika 
ispala najslabija u grupi. To su uradili i neki drugi rukovodioci grupa. Drug 
Lončarević nam je prigovorio da smo prema sebi bili isuviše strogi, a prema 
drugima suviše sentimentalni. </span><span lang="DE" style="mso-ansi-language:
DE">U novom izdanju su neke, pa i moja karakteristika, korigovane.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Na</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">zavr</span><span lang="HR" style="mso-ansi-language:HR">š</span><span lang="DE" style="mso-ansi-language:
DE">etku</span><span lang="DE" style="mso-ansi-language:HR"> </span><span lang="DE" style="mso-ansi-language:DE">kursa</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">drug</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Lon</span><span lang="HR" style="mso-ansi-language:
HR">č</span><span lang="DE" style="mso-ansi-language:DE">arevi</span><span lang="HR" style="mso-ansi-language:HR">ć 
</span><span lang="DE" style="mso-ansi-language:
DE">nam</span><span lang="HR" style="mso-ansi-language:HR"> č</span><span lang="DE" style="mso-ansi-language:DE">estita</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">na</span><span lang="DE" style="mso-ansi-language:HR"> </span><span lang="DE" style="mso-ansi-language:DE">ulo</span><span lang="HR" style="mso-ansi-language:
HR">ž</span><span lang="DE" style="mso-ansi-language:DE">enom</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">trudu</span><span lang="HR" style="mso-ansi-language:HR">, </span><span lang="DE" style="mso-ansi-language:DE">pohvali</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">nas</span><span lang="DE" style="mso-ansi-language:HR"> </span><span lang="DE" style="mso-ansi-language:DE">za</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">marljiv</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">rad</span><span lang="DE" style="mso-ansi-language:HR"> </span><span lang="DE" style="mso-ansi-language:DE">i</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">uspjeh</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">re</span><span lang="HR" style="mso-ansi-language:
HR">č</span><span lang="DE" style="mso-ansi-language:DE">e</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">sve</span><span lang="DE" style="mso-ansi-language:HR"> </span><span lang="DE" style="mso-ansi-language:DE">u</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">superlativima</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Kod</span><span lang="DE" style="mso-ansi-language:HR"> </span><span lang="DE" style="mso-ansi-language:DE">nas</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">se</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">pomalo</span><span lang="DE" style="mso-ansi-language:HR"> </span><span lang="DE" style="mso-ansi-language:DE">razvio</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">odre</span><span lang="HR" style="mso-ansi-language:HR">đ</span><span lang="DE" style="mso-ansi-language:DE">en</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">kompleks</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">vi</span><span lang="HR" style="mso-ansi-language:HR">š</span><span lang="DE" style="mso-ansi-language:DE">e</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">vrijednosti</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">osje</span><span lang="HR" style="mso-ansi-language:HR">ć</span><span lang="DE" style="mso-ansi-language:DE">anje</span><span lang="HR" style="mso-ansi-language:
HR"> &quot;</span><span lang="DE" style="mso-ansi-language:DE">sigurnosti</span><span lang="HR" style="mso-ansi-language:HR">&quot; 
</span><span lang="DE" style="mso-ansi-language:DE">u</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">na</span><span lang="HR" style="mso-ansi-language:HR">š</span><span lang="DE" style="mso-ansi-language:
DE">e</span><span lang="HR" style="mso-ansi-language:HR"> &quot;</span><span lang="DE" style="mso-ansi-language:DE">teoretsko</span><span lang="HR" style="mso-ansi-language:HR">&quot; 
</span><span lang="DE" style="mso-ansi-language:
DE">obrazovanje</span><span lang="DE" style="mso-ansi-language:HR"> </span><span lang="DE" style="mso-ansi-language:DE">i</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">ponos</span><span lang="HR" style="mso-ansi-language:HR"> 
š</span><span lang="DE" style="mso-ansi-language:
DE">to</span><span lang="DE" style="mso-ansi-language:HR"> </span><span lang="DE" style="mso-ansi-language:DE">smo</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">tako</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">uspje</span><span lang="HR" style="mso-ansi-language:HR">š</span><span lang="DE" style="mso-ansi-language:DE">no</span><span lang="HR" style="mso-ansi-language:
HR"> &quot;</span><span lang="DE" style="mso-ansi-language:DE">diplomirali</span><span lang="HR" style="mso-ansi-language:HR">&quot;.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Na kraju kursa 
smo organizovali priredbu. Svi na određen način učestvujemo u njenoj režiji 
i pripremi. Dobili smo &quot;pojačanja&quot; iz brigadnog saniteta. Program je 
nekoliko stihova &quot;vrapca&quot;, par recitacija, kratke jednočinke i, na 
kraju, opšte veselje. Posjeta je bila dobra, a mi posebno zadovoljni uspjehom 
priredbe. I naš ekonom se pobrinuo da sa večerom obilježi ovaj završetak. 
Rastanak slušaoca bio je vrlo topao.</span></p>
<p class="MsoNormal" style="line-height:91%"><span lang="EN-GB">Dolaskom u 
jedinicu, kao sekretar ćelije našao sam se pred novim problemima. Kako stečeno 
znanje prenijeti na ostale članove Partije? Dobivam utisak da me u štabu 
bataljona, pa i u mojoj organizaciji, sada smatraju ozbiljnijim i teoretski 
uzdignutijim rukovodiocem. I sam osjećam neku veću obavezu u radu, pogotovu da 
stečeno znanje prenesem na mlade komuniste koji vape za znanjem kao i ja kad 
sam bio u njihovom položaju.</span></p>
<p class="MsoNormal" style="line-height:91%"><span lang="EN-GB">Koristeći odmor 
čete, odmah sam organizovao seminar sa svim članovima Partije. Stečeno 
iskustvo na kursu nastojim da što bolje koristim u organizaciji seminara. U 
razradi gradiva primjenjujem isti metod kakav smo imali i na našem kursu, samo 
u znatno skraćenom obliku. Ovo mi je utoliko bilo lakše što smo obrađivali 
iste teme koje smo imali na kursu. Za razradu jedne teme predviđali smo jedan 
do dva dana, po 2—3 časa, ukoliko je situacija dozvoljavala. Prije svakog časa 
ja bih temu po nekoliko puta pročitao i gradivo naučio kao đak recitaciju, pa 
bih tako &quot;pripremljen&quot; izišao pred članstvo.</span></p>
<p class="MsoNormal" style="line-height:91%"><span lang="EN-GB">Bila je divota 
raditi sa tim mladim komunistima, čiji staž nije bio duži od po godinu dana. 
Iako sam svjež sa kursa, orijentišem diskusiju na pitanja koja su mi bolje 
poznata. Bilo mi je upućeno dosta pitanja na koja nisam znao da odgovorim, pa 
sam davao i površne odgovore, čudio sam se kako ti, polupismeni mladići, do 
juče bez ikakvog teoretskog predznanja, postavljaju tako pametna politička 
pitanja.</span></p>
<p class="MsoNormal" style="line-height:91%"><span lang="EN-GB">Mada bez ikakvog 
iskustva i mogućnosti za druge oblike rada, sem kolektivnog, rezultati seminara 
u četi bili su uspješni.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Sretko MIRKOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_186.htm"><b>Prethodni dokument</b></a></TD>
<TD><a href="31_188.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

