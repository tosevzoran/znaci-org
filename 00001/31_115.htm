<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_114.htm"><b>Prethodni dokument</b></a></TD>
<TD><a href="31_116.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><a name="najlepši"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">NAJLEPŠI CVET ZA DRUGA BRANKA</span></b></a><b><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></b></p>
<p class="MsoNormal" style="margin-top:11.0pt;text-indent:19.0pt;line-height:
91%"><span lang="DE" style="mso-ansi-language:DE">Vraćajući se sa godišnjeg 
odmora zastao sam sa porodicom na Tjentištu. Želeli smo da obiđemo Sutjesku, 
i vidimo brda niz koja je kolona brigade sišla i padine uz koje se verala, 
posetimo grobnicu boraca i Savin grob. Posle kratkog odmora u novom hotelu, 
ostavljamo prtljag i krećemo stazom koja je iako jasno vidljiva, obeležena i 
pokazivačima pravca.<o:p>
</o:p>
</span></p>
<p class="MsoNormal" style="margin-top:2.0pt;line-height:91%"><span lang="EN-GB">Sutjeska! 
Gledam i razmišljam. Nekad surova i strašna. A danas? ... Sećanja! Simbol naših 
bitaka, pobeda i poraza. Grobnica mnogih Hitlerovih jurišnika, ali i naših 
najboljih drugova.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sećanja na njih. </span><span lang="EN-GB">I na nas. Nekada smo ovde, baš 
tu, — to je bila ona mala njivica, zasejana krompirom, koji je tek iznikao — 
tek začete mlade krompire, kao lešnik velike, prstima vadili ispod cime i, 
neoprane i neoljuštene, jeli.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Danas, Sutjeska je nacionalni park. Divne livade, zasađene voćkama. Novi 
moderan hotel. Muzej &quot;Bitke na Sutjesci&quot;. Omladinsko naselje. Delo naše 
omladine i arhitekata. </span><span lang="EN-GB">Igra mašte i realnost stvaralaštva. 
Mnoštvo zastava, državnih, partijskih, raznobojnih.</span></p>
<p class="MsoNormal" style="line-height:91%"><span lang="EN-GB">I tu, u 
neposrednoj blizini naselja, na najistaknutijem uzvišenju, bela humka, od belog 
mermera. Spomen kosturnica ... I sećanja. Staza nas vodi prema kosturnici. Moj 
devetogodišnji sinčić zaostaje. Bere livadsko cveće. Požurujem ga. Sustigao 
nas je znojav i zadihan.</span></p>
<p class="MsoNormal" style="line-height:91%"><span lang="EN-GB">— Ovo je tata 
za tvoje drugove! A za heroja Savu ću nabrati gore u plećini.</span></p>
<p class="MsoNormal" style="line-height:91%"><span lang="EN-GB">Zadrhtao sam. Oči 
mi se ovlažiše. Prišao sam mu, izdvojio jedan cvet i rekao:</span></p>
<p class="MsoNormal"><span lang="EN-GB">— A ovaj cvet, sine, ako se slažeš, 
neka bude za druga Branka!</span></p>
<p class="MsoNormal"><span lang="DE" style="mso-ansi-language:DE">— Ko je drug 
Branko? — upita me. Ispričao sam mu istinitu priču.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Zvao se Branko 
Sabljić. Rođen u selu Kamenici kod Drvara. U istom onom selu u kojem je rođena 
i Marija Bursać, prva žena narodni heroj. </span><span lang="EN-GB">Možda je 
s njom i odrastao. Možda je s njom i ovce čuvao!</span></p>
<p class="MsoNormal"><span lang="EN-GB">Kao i najveći broj dece tog kraja, po 
završenoj osnovnoj školi, još kao dečak, potražio je parče hleba i 
zaposlenje u preduzeću &quot;Šipad&quot; u Drvaru. Svako jutro je sa torbicom 
o ramenu, u kojoj je najčešće bilo samo parče proje, silazio niz brinu dugu 
4—5 kilometara, ceo dan provodio na teškom poslu i naveče se umoran i 
ogladneo penjao istim putem na Kamenicu. Kada je baklja revolucije upaljena u 
Drvaru, Branko je bio među prvima iako je imao tek 18 godina. Mladi skojevac se 
odmah istakao i u prvim borbama ispoljio odvažnost, hrabrost i spremnost da 
zadatke Partije i revolucije izvršava do kraja.</span></p>
<p class="MsoNormal"><span lang="EN-GB">Neustrašiv, a uz to spretan i snalažljiv, 
uvek spreman za najteže zadatke, određen je za kurira — prvo u Kameničkoj 
četi, a zatim u bataljonu &quot;Sloboda&quot;. </span><span lang="DE" style="mso-ansi-language:
DE">Po formiranju brigade zadržan je na toj dužnosti.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Po bespućima, 
kroz nepoznate predele pune neizvesnosti, po mrklim noćima kada se iza svakog 
grma očekuje neprijateljska zaseda, po kiši ili snegu, kroz najljuće mećave, 
on je uvek stizao na vreme i svako naređenje ili obaveštenje sigurno predavao 
onome kome je bilo upućeno.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Sećam ga se 
1941. godine kako se, preko Korita i Jandrinih podova, vere i probija kroz strašnu 
mećavu, na skijama koje je sam napravio od bukovog prošća. </span><span lang="EN-GB">Posrće, 
ali nastavlja put. Pada u sneg i gubi nespretno vezane skije, ali opipava džep 
sa pismom upućenim četi. Pismo je tu, a to je važno i ono će sigurno biti 
predato komandiru Ćiću.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a></span></p>
<p class="MsoNormal" style="line-height:91%"><span lang="EN-GB">Sećam ga se iz 
borbi za Bihać, za Teslić, pri prelasku Neretve, Drine. </span><span lang="DE" style="mso-ansi-language:DE">Svuda 
i uvek je bio spreman da primi najteže zadatke. Vedar je bio i vrlo razborit, a 
kada je bilo vremena za odmor i šalu, prvi je bio da razvedri i razveseli 
druge. Ako je pri podeli hrane dobio veće parče hleba ili komadić mesa, uvek 
je nudio za manje, jer on &quot;nije gladan&quot;.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">I 
onda, neposredno pred bitku na Sutjesci (brigada se nalazila u Sandžaku, kod 
Pljevalja), održali smo partijski sastanak. Prva tačka dnevnog reda bila je: 
&quot;Prijem Branka Sabljića u Partiju&quot;. Ćelija je jednoglasno rekla: 
&quot;Da&quot;.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Mnogo 
smo partijskih sastanaka održali. Donosili smo važne odluke — ponekad i 
presudne, i mnogo puta glasali &quot;da&quot; i &quot;ne&quot;, ali ova odluka 
ćelije, jednoglasno izgovorena sa &quot;da&quot;, ostaće nezaboravna u srcima 
svih, tada prisutnih članova Partije.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Samo 
nekoliko dana iza toga stiglo je naređenje štaba 1. proleterske divizije da 3. 
krajiška brigada uputi u Centralnu vojnu bolnicu jednog mladog otresitog borca 
za intendanta, koji, pre svega, treba da bude dobar komunista.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Izbor 
je pao na Branka. Ispratili smo ga tužni što se rastajemo sa tako dobrim 
drugom, ali radosni i ponosni što je tako odgovorna dužnost poverena baš 
njemu. Sa nestrpljenjem smo očekivali prve izveštaje o tome, kako se snašao 
na novoj dužnosti. Bili smo ne malo radosni kada smo saznali da je potpuno 
zadovoljio. </span><span lang="EN-GB">A zatim... To su poslednje vesti koje sam 
čuo o Branku. Sad, eto, i njegove kosti se nalaze ovde, u ovoj grobnici, 
zajedno sa kostima hiljade naših dragih drugova, znanih i neznanih.</span></p>
<p class="MsoNormal" style="text-indent:20.0pt"><span lang="DE" style="mso-ansi-language:
DE">Kada sam završio, sin mi reče:<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Ja ću, tata, često dolaziti ovde. </span><span lang="EN-GB">Svake godine. I 
svaki put ću nabrati cveće. I svaki put ću odvojiti po jedan najlepši za 
druga Branka.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Đuro BAJIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Jandrija Tomić, komandir Kameničke čete; poginuo kao komandant mesta pri 
    desantu na Drvar, maja 1944. god.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_114.htm"><b>Prethodni dokument</b></a></TD>
<TD><a href="31_116.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

