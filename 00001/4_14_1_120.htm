<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_119.htm"><b>Prethodni dokument</b></a></TD><TD><a href="4_14_1_121.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 120</strong></p>
<p align="center"><strong>IZVEŠTAJ KOMANDANTA ZAPADNOBOSANSKIH, LIČKO-DALMATINSKIH I
  HERCEGOVAČKIH VOJNOČETNIČKIH ODREDA OD 16. JULA 1942. DRAŽI MIHAILOVIĆU
  O ČETNIČKIM JEDINICAMA U HERCEGOVINI, DALMACIJI, LICI I ZAPADNOJ BOSNI<sup>1</sup></strong></p>
<p align="center">ZAPADNOBOSANSKIH,     LIČKODALMATINSKIH I  HERCEGOVAČKIH VOJNO ČETNIČKIHODREDA</p>
<p align="center">O Br. 38</p>
<p align="center">16 jula 1942 godine </p>
<p align="center">Gacko</p>
<p align="center">GOSPODINU MINISTRU VOJSKE, MORNARICE I VAZDUHOPLOVSTVA  I   KOMANDANTU   ORUŽANIH   SNAGA   U OTADŽBINI.</p>
<p>Situacija vojnočetničkih odreda u pojedinim pokrajinama poverene mi teritorije, sledeća je:</p>
<p align="center">A. &#8212; U HERCEGOVINI.</p>
<p>Kao prirodna posledica zločina koje su ustaške vlasti vršile u
  masama nad srpskim življem Hercegovine, došlo je do neorganizovanog
  ustanka pojedinih grupa vi]enijih seljaka u nevesinjskom i gatačkom
  srezu meseca juna 1941 godine.<sup>2</sup> Pokret koji je imao za cilj da spasi
  sela od uništenja i požara, širio se naglo i spontano po ostalim
  srezovima Hercegovine do te mere, da su ustaške vlasti i bande bile
  primorane da se definitivno povuku iz ove oblasti, ustupajući je
  italijanskim okupatorskim trupama.</p>
<p>Na ovaj način završena je prva faza hercegovačkog ustanka, potpunim
  porazom ustaške vlasti, koja se do današnjeg dana više ne priznaje.</p>
<p>Druga faza pokreta karakteriše se krvavom borbom između četnika i
  partizana, koja je započeta u januaru, a završila se krajem juna ove
  god. potpunim porazom ovih poslednjih. U momentu kada su partizani
  ubili majora pok. Boška Todorovića, četnici su bili u najkritičnijoj
  situaciji, a ceo četnički pokret bio je doveden u pitanje, jer su raspolagali sa svega
  350 boraca, dok su partizani bili apsolutni gospodari situacije u
  Hercegovini držeći je čvrsto sa dve proleterske brigade, ukupne jačine
  preko 4000 boraca.<sup>3</sup></p>
<p>U ovako teškoj situaciji, bio mi je potreban čovek izvanrednih
  političkih i vojničkih sposobnosti, agilan, neumoran i velike energije.
  Ja sam ga pronašao u ličnosti moga saradnika i prijatelja g. Dobrosava
  Jevđevića, koji je samnom još novembra i decembra meseca prošle godine,
  u dva maha obilazio Hercegovinu, pošto se još tada predviđala
  partizanska invazija. Za to sam ga krajem februara uputio na teren,
  davši mu najšira ovlaštenja kao glavnom pretstavniku istočne Bosne i
  Hercegovine.<sup>4</sup> Zahvaljujući ogromnim naporima g. Jevđevića i nekolicine
  nižih oficira, koji su sprovodili akciju na terenu, u roku od nepuna
  dva meseca Hercegovina je radikalno očišćena od partizana.<sup>5</sup> U sukobima
  koji su se razvili poubijano je preko 800 partizana, dok su se
  proleterske brigade raspale. Najveći deo njihovih boraca predao se
  četnicima, dok je priličan broj partizana, predvođen seljacima ovoga
  kraja, okrenuo oružje protivu svojih dotadašnjih vođa, čim je osjetio
  približavanje četnika. Vođe partizana sa preostalim razbijenim delovima
  povukle su se u reon Konjica i na desnu obalu r. Neretve.</p>
<p>Ovih dana, posjetivši po peti put Hercegovinu, izvršio sam smotru
  četnika po srezovima<sup>6</sup> i tom prilikom konstatovao sa ogromnim
  zadovoljstvom jednu, za sadašnje prilike impozantnu snagu, od preko
  8000 dobro naoružanih, dobro komandovanih i disciplinovanih četnika, koji su sa najvećim oduševljenjem klicali Nj. V. Kralju Petru II.</p>
<p>Formacija je izvedena u duhu instrukcija koje sam dao g. Jevđeviću,
  s tim, da je najveća vojna jedinica odred, kojeg sačinjavaju 2 &#8212; 6
  četničkih bataljona. Jačina, organizacija komandovanja i dislokacija
  četničkih odreda izvedena je po sledećem:</p>
<p>&#8212;&nbsp; Privremeni komandant grupe odreda i zastupnik komandanta za
  Hercegovinu, je aktivni pešadijski kapetan II klase, g. Danilo N.
  Salatić, sa sedištem u Nevesinju, pod mojom neposrednom komandom.</p>
<p>&#8212;&nbsp; Nevesinjski vojnočetnički odred od 6 bataljona, ukupno 2000
  boraca, 2 bacača, dva teška mitraljeza, 21 puškomitraljez, sa oko 40
  metaka na svaku pušku, raspoređen je po selima nevesinjskog sreza.
  Komandant odreda je aktivni pešadijski poručnik g. Miloje Lazarević.</p>
<p>&#8212;&nbsp; Gatački vojnočetnički odred od 3 bataljona, ukupne jačine
  1300 boraca, sa 20 puškomitraljeza i sa prosečno 40 metaka na svaku
  pušku, raspoređen po selima gatačkog sreza. Komandant odreda je aktivni
  konjički poručnik g. Milorad Popović.</p>
<p>&#8212;&nbsp; Bilećski vojnočetnički odred od 5 bataljona, ukupne jačine
  1800 boraca, sa 3 mitraljeza i 15 puškomitraljeza i sa prosečno oko 30
  metaka na pušku, raspoređen po selima bileć-skog sreza. Komandant
  odreda je aktivni pešadiski poručnik g. Miloš Kureš.</p>
<p>&#8212;&nbsp; Trebinjski vojnočetnički odred od 3 bataljona, ukupne jačine
  1700 boraca, sa 2 mitraljeza, 12 puškomitraljeza i sa oko 30 metaka na
  svaku pušku, raspoređen po selima trebinj-skog sreza. Komandant odreda
  je aktivni žandarmerijski pot-poručnik g. Radovan Pejanović.</p>
<p>&#8212;&nbsp; Ljubinjski vojnočetničkv odred od 2 bataljona, ukupne jačine
  600 boraca i 8 puškomitraljeza, sa prosečno 30 metaka na pušku,
  raspoređen po selima ljubinjskog sreza. Komandant odreda je seljak Savo
  Kovač.</p>
<p>&#8212;&nbsp; Stolački vojnočetnički odred od 2 bataljona, ukupne jačine
  500 boraca, 1 mitraljez i 10 puškomitraljeza, sa oko 20 metaka na svaku
  pušku, raspoređen je po selima stolačkog sreza. Komandant odreda je
  aktivni poručnik bojnog broda I klase, g. Ilija Ilić.</p>
<p>Kalinovački vojnočetnički odred od 2 bataljona, sa ukupno 400
  boraca, 3 puškomitraljeza i sa oko 40 metaka na pušku. Raspoređen po
  selima okoline Kalinovika. Komandant odreda je pešadijski kapetan II
  klase g. Slobodan Nešić, sa višom školom Vojne akademije.</p>
<p>&#8212; Fočanski vojnočetnički odred od 4 bataljona, sa ukupno 800 boraca,
  2 mitraljeza, 10 puškomitraljeza i sa prosečno 30 metaka na pušku,
  raspoređen po selima fočanskog sreza. Komandant odreda je rezervni
  narednik Vasilije Bodiroga.</p>
<p>Kao što se iz napred iznetog vidi, glavnu ulogu pri čišćenju
  Hercegovine i istočne Bosne od partizana igrao je g. Dobrosav Jevđević,
  kome pripada u prvom redu i zasluga za ovako snažan razvoj četničke
  organizacije u Hercegovini, te sam ga za izvanredne zasluge na
  političkom i vojničkom polju, unapredio u čin četničkog vojvode. Pored
  Jevđevića, kao najglavnije njegove saradnike unapredio sam u isti čin
  popa Radojicu Perišića, koji je izdržao opsadu od 100 dana i nije
  kapitulirao pred komunistima, a zatim seljake: Savu Kovača i Petra
  Samardžića.<sup>7</sup></p>
<p align="center">B. &#8212;U SEVERNOJ DALMACIJI I DELU ZAPADNE BOSNE.</p>
<p>Pod istim okolnostima kao i u Hercegovini, najprije zbog ustaškog, a
  potom komunističkog terora, narod ovog kraja preduzeo je ustanak već
  početkom juna prošle godine.<sup>8</sup> Duhovni vođa i komandant ustanika je pop
  Momčilo Đujić, prvak severne Dalmacije, inače čovek visokih umnih i
  fizičkih sposobnosti.</p>
<p>Odmah po dolasku u Split počeo sam aktivno učestvovati u
  oraganizaciji i akcijama Đujićeve narodne vojske u težnji da tom
  pokretu dam vojnički karakter. Već u januaru ove godine, pomoću
  aktivnih oficira koje sam odaslao na teren, formirano je 5 četničkih
  pukova od po dva bataljona i 2 četnička odreda, što je sve obrazovalo
  Dinarsku četničku diviziju.</p>
<p>Komandanti pukova i odreda, izuzev popa Đujića i učitelja
  Drenovića,<sup>9</sup> su ljudi iz naroda, bez školskih kvalifikacija, ali su se
  istakli svojom hrabrošću, junaštvom i veštinom komandovanja u toku
  borbi protiv ustaša i partizana za vreme proteklih 14 meseci do te
  mere, da im se zaista mora odati svako priznanje. Zbog ovoga sam ih
  potvrdio na njihovim položajima, unapređujući ih u čin četničkih
  vojvoda, s tim što sam im za pomoćnike postavio aktivne oficire.</p>
<p>Već u januaru, čim je obrazovana divizija, komandanti pukova i
  odreda, na zboru svih svojih starešina i boraca izabrali su me za
  komandanta divizije i uputili mi pretstavku da se primim ove dužnosti. Ja sam preko mojih oficira u stvari
  komandovao ovom divizijom počev od njenog formiranja, ali sam se
  definitivno rešio da primim dužnost, tek kad sam od Vas zvanično
  naimenovan.<sup>10</sup></p>
<p>Jačina i sastav jedinica Dinarske četničke divizije, dislokacija i organizacija komandovanja izvedeni su na sledeći način:</p>
<p>&#8212;&nbsp; Komandant divizije je potpisati. Moj pomoćnik i zastupnik je
  peš. pukovnik g. Dimitrije Uzunčević, koji rukovodi sa operacijama na
  terenu uz pripomoć 14 aktivnih nižih oficira, ravnomerno raspoređenih
  po jedinicama. Načelnik štaba poverene mi komande je đeneralštabni
  kapetan I klase g. Radovan Ivanišević. Moji neposredni saradnici su
  vazduho-plovni kapetan I klase g. Tomašević Mihajlo i artiljerijski
  kapetan I klase g. Kostić Mladen. Svi ovi oficiri su ljudi mog punog
  poverenja, moji stalni saradnici, koji su predano i naj-savesnije
  izvršili poverene im zadatke, ne prezajući ni pred najvećim opasnostima.</p>
<p>&#8212;&nbsp; Četnički puk &#187;Petra Mrkonjića&#171;<sup>11</sup> od 2 bataljona, sa ukupno
  700 boraca, 6 mitraljeza, 12 puškomitraljeza i sa prosečno 90 metaka
  na pušku. Komandant puka je vojvoda Momčilo Đujić &#8212; sveštenik, sa
  sedištem u selu Strmici (22 km. severno od Knina).</p>
<p>&#8212;&nbsp; Četnički puk &#187;Gavrila Principa&#171; od 2 bataljona, sa ukupno
  800 boraca, 4 mitraljeza, 8 puškomitraljeza i sa oko 70 metaka na svaku
  pušku. Komandant puka je vojvoda Brana Bogunović (po zanimanju lugar),
  sa sedištem u Bosanskom Grahovu.</p>
<p>&#8212;&nbsp; Četnički puk &#187;Kralja Aleksandra&#171; od 2 bataljona, sa ukupno
  600 boraca, 2 mitraljeza i 6 puškomitraljeza i sa oko 80 metaka na
  svaku pušku. Komandant puka je vojvoda Mane Rokvić (po zanimanju
  mehaničar) sa sedištem u Drvaru.</p>
<p>&#8212;&nbsp; Četnički puk &#187;Kralja Petra II&#171; od 2 bataljona, sa ukupno 500
  boraca, 2 mitraljeza i 6 puškomitraljeza i sa oko 70 metaka na pušku.
  Komandant puka je vojvoda Mirko Marić (trgovac po zanimanju) sa
  sedištem u Srbu.</p>
<p>&#8212;&nbsp; Četnički puk &#187;Onisima Popovića&#171; od 2 bataljona sa ukupno 600
  boraca, 2 mitraljeza i 6 puškomitraljeza i sa oko 70 metaka na pušku.
  Komandant puka bio je veleposednik Pajo Popović, sin poznatog prvaka
  ovog kraja pokojnog Onisima, koji je obešen od strane Austro-ugarskih
  vlasti zbog nacionalnog rada. Sedište puka je u s. Biskupiji na Kosovu
  Polju.</p>
<p>Komandant ovog odreda nije bio dorastao teškoj ulozi koju je vršio.
  Stalno se kolebao dali da priđe uz partizane ili da ostane veran
  četničkim idealima, ne upuštajući se nikako u borbu protivu partizana.
  Zbog svoje neodlučnosti i lakomislenosti platio je glavom, jer su ga
  18 juna o.g. ubili partizani, čime su u neku ruku učinili uslugu
  četnicima, jer bi ga oni zbog takvog držanja nesumnjivo ubili. Ipak iz
  političkih razloga naredio sam da se sahrani uz sve počasti, što je od
  strane četnika i učinjeno.</p>
<p>Za komandanta ovog puka odredio sam vojvodu Vlada Novakovića, nekadašnjeg Tankosićevog četnika.</p>
<p>&#8212;&nbsp; Vojnočetnički odred Drenovića od 2 bataljona, sa ukupno 1000
  boraca, sa 8 mitraljeza, 22 puškomitraljeza i sa oko 100 metaka na
  pušku. Komandant odreda je vojvoda Uroš Drenović, učitelj, sa sedištem
  u Mrkonjić Gradu.</p>
<p>&#8212;&nbsp; Bukovički četnički odred od 1 bataljona, sa ukupno 200
  boraca, 1 mitraljezom i 3 puškomitraljeza, sa prosečno 70 metaka na
  pušku. Zastupnik komandanta odreda je aktivni pešadiski kapetan II
  klase g. Marko Crljenica, sa sedištem u selu Pađenima (zapadno od
  Knina). Komandant odreda bio je vojvoda Vlada Novaković, koji je posle
  pogibije Popovića određen za komandanta puka &#187;Onisima Popovića&#171;.</p>
<p>Ovako formirana Dinarska četnička divizija ima zadatak da operiše
  proti vu ustaša i partizana u zoni: Livno &#8212; Bugojno &#8212; Jajce &#8212; Banja
  Luka &#8212; Lapac &#8212; Gračac &#8212; Knin &#8212; Kistanje &#8212; r. Krka. Ona je ove
  operacije otpočela u januaru po mome naređenju i vodila ih stalno sa
  uspehom, nanoseći osetne gubitke partizanima. Samo u međuvremenu od 25
  maja do 15 juna u borbama koje je ova divizija vodila protivu
  partizana, izbrojano je preko 500 partizanskih leševa, većinom Hrvata.<sup>12</sup></p>
<p>Obzirom na to da je na prostoriji: Bos. Petrovac &#8212; Ključ &#8212; Krupa na
  Vrbasu &#8212; Prijedor &#8212; Bos. Krupa &#8212; Bihać &#8212; Plitvička jezera &#8212; Otočac &#8212;
  Kosinj -&#8212; Perušić &#8212; Udbina &#8212; Lapac &#8212; Petrovac, obrazovana Sovjetska
  socijalistička republika još pre 7 meseci i da partizani na tom
  prostoru raspolažu sa preko 12000 vrlo dobro naoružanih boraca, sa
  velikom rezervom u ljudstvu i hrani, ova divizija sa Ličkim četničkim
  odredima, koji operišu ulevo od nje, stoji pred izvanredno teškim
  zadacima. U poslednjim borbama protivu partizana zarobljena je puščana
  municija fabrikovana od strane partizana, inače vrlo dobrog kvaliteta. Sama &#187;republika&#171; organizovana je na
  sovjetski način, počev od sprovođenja kolektivizacije i kolhoza, do
  pojedinih prosvetno-kulturnih ustanova. Stanovništvo tog područja trpi
  strahoviti teror i jedva čeka da se oslobodi ropstva. Međutim samo
  oslobođavanje ići će vrlo teško, jer se poslednjih dana na ovu
  prostoriju koncentrišu svi partizani razbijeni u Srbiji, Crnoj Gori i
  Hercegovini.<sup>13</sup> Inače u borbama koje je ova &#187;republika&#171; izdržala, već im
  je [divizija] nanela i znatne gubitke.</p>
<p align="center">B. &#8212;U LICI I ZAPADNOJ BOSNI.</p>
<p>Ulevo od Dinarske četničke divizije, a u zoni: Sušak, Karlovac &#8212;
  Zagreb &#8212; r. Sava &#8212; r. Vrbas od Banje Luke, zatim: &#8212; Banja Luka &#8212; Lapac
  &#8212; Gračac &#8212; Knin &#8212; Kistanja &#8212; r. Krka, operišu Lički četnički odredi,
  pod komandom đeneralštabnog potpukovnika g. Ilije Mihića.</p>
<p>Potpukovniku Mihiću, koji se nalazio kao ratni zarobljenik na
  Sušaku, ponudile su italijanske vlasti, da sa njima sarađuju u borbi
  protivu komunista, želeći ga iskoristiti, pošto su saznali da je on
  vrlo popularan u Lici, odakle je inače i rodom. Potpukovnik je pristao
  na saradnju pod uslovom da na terenu nema vidljive veze sa italijanskim
  trupama i da može slobodno da radi u ime Kralja, našto su Italijani
  pristali. Odmah su mu dozvolili da pošalje jednog oficira na teren,
  radi prikupljanja podataka na licu mesta. Ovom oficiru Mihić je stavio
  u dužnost da po svaku cenu dođe u dodir samnom pošto je saznao od
  jednog oficira, koji je prolazeći kroz Sušak za internaciju saopštio
  potpukovniku Mihiću da se ja nalazim u Splitu.</p>
<p>Pre dva meseca primio sam Mihićevog delegata konjičkog kapetana I
  klase g. Davida Šoškića, kome sam uručio pismeno ovlaštenje,
  instrukcije za rad i 20000 lira, s tim da sve to preda potpukovniku g.
  Mihiću, što je ovaj izvršio sa uspehom. Pomenuto ovlaštenje dato
  potpukovniku Mihiću sadrži i klauzulu, da za potrebe četničkih odreda
  može uzimati novac, hranu i drugi materijal od bogatijih ljudi na
  terenu, uz propisne priznanice &#8212; potvrde.</p>
<p>Potpukovniku g. Mihiću odobrio sam da može koristiti okupatora u
  cilju naoružanja i ishrane četnika do granica mogućnosti, pazeći da
  niukom slučaju ne okrnji nacionalnu čast, dostojanstvo i ugled našeg naroda. Prema podatcima sa kojima
  raspolažem, o ovom oficiru, smatram da će on biti u stanju da izvrši
  poverenu mu misiju.</p>
<p>Za sada potpukovnik Mihić i đeneralštabni major Slavko Belajac,<sup>14</sup>
  ostali su na Sušaku da bi izvukli iz ropstva što veći broj oficira i
  regulisali pitanje naoružanja i ishrane četnika, a na teren su odaslali
  đeneralštabnog majora g. Miloša Radojlovića,<sup>15</sup> sa 10 aktivnih nižih
  oficira, sa zadatkom, da stvore potrebne preduslove za Mihićev dolazak.</p>
<p>Major Radojlović je uspeo da objedini rad izvesnih manjih grupa
  četnika koji su od ranije dejstvovali u reonu Gračaca, Medaka i
  Plitvičkih jezera i da udvostruči njihov broj tako, da sada raspolaže
  sa oko 1500 četnika, 4 bacača, 6 mitraljeza, 24 puškomitraljeza, sa
  prosečno 100 metaka na pušku i sa po 2 bombe na svakog borca. Kod njega
  se ne oseća nedostatak u oružju, municiji i hrani, ali se oseća
  nedostatak u borcima, jer se pred frontom ovih odreda nalazi pomenuta
  republika, koja je apsorbovala sve za vojsku sposobno ljudstvo, zbog
  čega se do ljudi dolazi samo uz krvave okršaje, pošto su na terenu gde
  se on nalazi, Hrvati u svoje vrijeme poubijali gotovo sve Srbe.<sup>16</sup>
  Preduzeo sam mere da se sa teritorije, koju drže četnički pukovi
  Dinarske divizije prebaci u Liku nekoliko stotina nenaoružanih četnika,
  pošto je inače ljudski rezervoar na području divizije ogroman (oko
  20000 nenaoružanih četnika). Majoru Radojloviću poslao sam naknadno kao
  pripomoć 15000 lira.</p>
<p align="center">G. &#8212;U DALMACIJI.</p>
<p>Na organizacija Jugoslavenske vojske duž primorja od Dubrovnika do
  Šibenika i na ostrvima duž naše obale, rade po mojim instrukcijama
  sledeći jugoslovenski oficiri, Hrvati: artilerijski major g. Marin
  Stude, vazduhoplovni kapetan I klase g. Krešimir Boras, poručnik bojnog
  broda I klase Šušlić Branko, pešadiski kapetani II klase g.g. Vojimir
  Alfirević i Drago Laurić, i intendantski poručnik mornarice g. Mate
  Amat.</p>
<p>Svi ovi oficiri, za vreme od kapitulacije do danas pokazali su se
  dostojni časti oficira, ostajući verni zakletvi Kralju i Otadžbini, kao
  vrlo valjani i vredni službenici. Osećaju se više Srbi nego Hrvati, te
  sam im poverio ovu misiju duboko uveren da se neću razočarati.</p>
<p>Major Stude, kapetan Boraš i poručnik Amat, imaju veštim
  pregovorima, pored ovog zadatka, da pripreme komandante pojedinih
  jedinica hrvatske domobranske vojske, da se datog momenta, kad to
  naredim, odmetnu u šumu sa svojim kompletnim jedinicama, kao
  jugoslovenska vojska, otvarajući odmah neprijateljstva protiv nemačkih,
  italijanskih, ustaških i komunističkih jedinica.</p>
<p>Na propagandi i organizaciji jugoslavenske vojske na ostrvima radi
  od ranije po mojim instrukcijama Dr. Juraj Arnerić advokat sa Korčule,
  vrlo ugledan nacionalni radnik i veliki patriota.</p>
<p>Na delu Dalmacije koji je Italija već anektirala, a u reonu: Zadar
  &#8212; Obrovac &#8212; Benkovac &#8212; Kistanje &#8212; Skradin &#8212; Šibenik, radi se tajno na
  četničkoj organizaciji, u duhu instrukcija koje su u moje ime izdali na
  licu mesta pukovnik Uzun-čević i kapetan Ivanišević.<sup>17</sup> Tom akcijom koja
  za okupatora pretstavlja samo dobro maskiranu borbu protivu komunista,
  a u suštini ima cilj ostvarenje nacionalnih ideja, rukovodi štab
  Dinarske četničke divizije, do dolaska potpukovnika Mihića na teren, a
  potom će se cela akcija potčiniti potpukovniku Mihiću, pošto i inače
  ova prostorija potpada pod zonu dejstva, koja je poverena potpukovniku
  Mihiću. Kao nacionalno politički pretstavnici tog kraja i ljudi koji će
  se brinuti o zaštiti srpskog življa, naoružanju i ishrani, određeno je
  i to: narodni poslanik Stevo Rađenović<sup>18</sup> iz Srba, dr. medicine g. Rajko
  Tauzović iz Skradina, školski nadzornik g. Vlado Korolija iz Kistanja
  i dr. prava advokat g. Desnica sa trgovcem g. Vasom Miljušem iz Obrovca.</p>
<p>Ma da nisam načelno za unapređivanje i odlikovanje starešina,
  vojnika i političkih prvaka, koji sada vrše dužnost, boreći se protivu
  neprijatelja Otadžbine, ipak smatram da je apsolutna potreba, da se
  izvestan broj najzaslužnijih ljudi unapredi i odlikuje, kako bi im se
  tim putem dalo zasluženo priznanje, što će nesumnjivo vrlo povoljno
  uticati na njihovo duševno raspoloženje, a daće potstreka ostalima da
  ulože i udvostruče napore u službi svome narodu. Prilikom predlaganja
  za unapređenje vodio sam računa da se za sada uzmu u obzir samo oni oficiri koji su većinom stekli zakonsko pravo na unapređenje. Predlog za unapređenje dostavljam u prilogu pod   /1.<sup>19</sup></p>
<p>U prilogu pod /2,<sup>20</sup> dostavljam predlog za odlikovanje starešina, političkih prvaka i vojnika sa područja poverene mi teritorije.</p>
<p>Iz razloga koji su Vam Gospodine Ministre, dobro poznati, imena
  unapređenih i odlikovanih lica ne smeju se za sada objavljivati preko
  londonske radio stanice, radi čega molim da se o usvajanju ili
  odbijanju predloga izvestim na način koji Vi budete izabrali.</p>
<p>Najzad govori se, da u Nedićevoj vojsci ima izvestan broj oficira
  koji su tamo stupili sa Vašim znanjem i odobrenjem, pa ih Nedić u ime
  Nj. V. Kralja unapređuje u više činove. U koliko je to tačno slobodan
  sam da Vam obratim pažnju na nepravičnost i neravnopravnost položaja u
  kojem će se naći u oslobođenoj Otadžbini Vaši oficiri i oficiri koje je
  Nedić unapredio, a za koje i Vi znate. Jer dok Vaši oficiri u raznim
  pokrajinama vrše službu pod najtežim okolnostima, bez plate, bez hrane,
  često gladni, goli i bosi, dotle Nedićevi oficiri primaju platu i
  ostalo, što se ni-u-kom pogledu ne može sravniti jedno s drugim. Bilo
  bi strašno, da Vaše oficire preteknu ti oficiri, naročito ako su i po
  klasama mlađi, a to bi moglo imati za posledicu i trajno neraspoloženje
  Vaše grupe, koja u svakom pogledu pretstavlja najelitnije i
  najzaslužnije oficire naše vojske.</p>
<p>U prilogu pod /3,<sup>21</sup> dostavljam spisak oficira koje bi trebalo lišiti
  čina, objavljujući njihova imena preko londonske radio stanice. Razlog
  zbog kojeg se predlažu za lišenje čina, naznačen je u samom spisku.</p>
<p>Odnos četnika prema italijanskim trupama na poverenoj mi teritoriji
  izložiće Vam usmeno donosilac ovog izveštaja major g. Baćović.</p>
<p>Približuje se čas kada ću morati da se definitivno povučem u šumu, jer se okolnosti pod kojima radim rapidno pogoršavaju, te verujem da ću, ako se blagovremeno ne sklonim, pasti u
  ropstvo okupatora, koji kontroliše svaki moj pokret i dodir sa ljudima.</p>
<p>Moja je težnja, da sklanjajući se u šumu, po potrebi mogu da primim
  borbu sa okupatorom, no tako, da moje snage ne budu odsečene i
  uništene, već da me neprijatelj u najgorem slučaju potisne i nabaci na
  Vaše snage, što će reći da imam terensku vezu. Ovaj presudan uslov za
  sada ispunjava samo Hercegovina, jer preko Crne Gore ili istočne Bosne,
  mogu imati čvrst naslon, radi čega ću verovatno uskoro preći
  definitivno u Hercegovinu. U tom slučaju naimenovaću za komandanta
  Dinarske četničke divizije pešadiskog pukovnika g. Uzun-čevića, a za
  njegovog načelnika štaba đeneralštabnog majora g. Slavka Bjelajca, dok
  će me kapetan Ivanišević slediti kao moj načelnik štaba.</p>
<p align="center">KOMANDANT </p>
<p align="center">ČETNIČKI VOJVODA </p>
<p align="center"><strong>I. Ž. Trifunović</strong></p>
<b class=medtxt><p><sup>1</sup>&nbsp; Original (pisan na mašini, ćirilicom) u Arhivu VII, Ča, k. 157, reg. br. 20/1 (H-P-17).</p>
<p><sup>2</sup>&nbsp; O ustanku u Hercegovini juna 1941, vidi dok. br. 49, nap. 5.</p>
<p><sup>3</sup>&nbsp; O partizanskim jedinicama u Hercegovini u proleće 1942, vidi
  dok br. 76, nap. 8. Proleterske brigade tada u Hercegovini nisu
  postojale, verovatno se to odnosi na Sjevernohercegovački i
  Južnohercegovački NOP odred. Delovi 1. proleterske brigade vodili su
  borbe u Hercegovini krajem maja i u prvoj polovini juna 1942.</p>
<p><sup>4</sup>&nbsp; i <sup>5</sup> O organizaciji četničkih jedinica u Hercegovini i
  njihovim dej-stvima protiv (partizanskih snaga u proleće 1942, vidi
  dok. br. 75, 92 i 114 i Arhiv VII, Ca, k. 171, reg. br. 38/1; k. 196,
  reg. br. 17/4.</p>
<p><sup>6</sup> Ilija Birčanin je tada obišao četničke jedinice u nevesinjskom,
  gatačkom i bilećkoem srezu. Prartili su ga italijanski general Luzana
  (Lusana), Dobrosav Jevđević i izvesmi četnički komandanti iz pomenutih
  srezova. Četnicima u Bileći održao je sledeći govor: &#187;Zahvaljujem vam
  se junaci, što ste u ovim krajevima slomili komunizam i uništili te
  krvave bande. Pozivam vas, da se pokoravate zakonima i ne nasjedate
  lažnim vijestima, te da se i dalje borite protiv komunizma, jer su
  boljševičke armije već na umoru. Danas je glavna borba uperena protiv
  komunizma, u kojoj se osim ostalih naroda Evrope bore i svi južni
  Sloveni, jednako Srbi, Hrvati i Slovenci, a iz koje će borbe izići
  nova Evropa, gdje nas očekuje novi život, koji će sigurno biti bolji,
  te ćemo u miru moći podizati svoje razrušene domove i orati naša polja&#171;
  (Arhiv VII, A NDH, k. 266, reg. br. 40/6 i 52/6).</p>
<p><sup>7</sup>&nbsp; Naredba o dodeli zvanja vojvode pomenutim licima nalazi se u Arhivu VII, Ca, k. 171, reg. br. 36/2 .</p>
<p><sup>8</sup>&nbsp; O ustanku u Dalmaciji i zapadnoj Bosni vidi dokumenta
  objavljena u Zborniku NOR-a, tom II, krnj. 1, tom IV, knj. 1 i 2 i tom
  V, knj. 1, 30 i 39. Pored toga, vidi Oslobodilački rat, knj. 1.</p>
<p><sup>9</sup>&nbsp; Uroš, učitelj, komandant četničkog odreda &#187;Kočić&#171;.</p>
<p><sup>10</sup>&nbsp; Vidi dok. br. 76, nap. 3 i 4.</p>
<p><sup>11</sup> Vidi dok. br. 51, nap. 2.</p>
<p><sup>12</sup> O borbama četničkih jedinica protiv snaga NOP-a u zapadnoj Bosni,
  Lici i Dalmaciji u prvoj polovini 1942, vidi dokumenta objavljena u
  Zborniku NOR-a, tom IV, knj. 3, 4, i 5 i tom V, knj. 3, 4, 5, 30 i 32;
  Oslobodilački rat, knj. 1, str. 231&#8212;238, 243, 255&#8212;258.</p>
<p><sup>13</sup> Reč je o dolasku Grupe proleterskih brigada (1, 2, 3. i 4.
  proleterska NOU brigada) sa područja u zahvatu međurečja Pive i Tare i
  planine Zelengore na slobodnu teritoriju u zapadnoj Bosni. Odluku o
  tome doneo je VŠ NOPO i DVJ 19. juna 1942. Opširnije, vidi Mišo
  Leković, Ofanziva proleterskih brigada, VII, Beograd 1965 (dalje: M.
  Leković, n.d.), str. 7&#8212;30.</p>
<p><sup>14</sup> Slavko Bjelajac (alias Milan Dekić). </p>
<p><sup>15</sup> Alias Mihajlo Jovanović.</p>
<p><sup>16</sup> Zločine nad srpskim stanovništvom vršile su ustaške jedinice a ne Hrvati.</p>
<p><sup>17</sup>&nbsp; Radovan Ivanišević (alias Katanić).</p>
<p><sup>18</sup>&nbsp; Pre rata poslanik za kninski srez na listi JRZ.</p>
<p><sup>19</sup>,  <sup>20</sup> i  <sup>21</sup>  Ti prilozi ne nalaze se uz ovaj dokumenat. 426</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_119.htm"><b>Prethodni dokument</b></a></TD><TD><a href="4_14_1_121.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
