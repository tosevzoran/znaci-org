<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_40.htm"><b>Prethodni dokument</b></a></TD>
<TD><a href="31_42.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">BESIMA 
KAPETANOVIĆ</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="line-height:91%"><span lang="EN-GB">Spuštamo se niz 
istočne obronke Čemernice, u nepoznato selo na konak. </span><span lang="DE" style="mso-ansi-language:DE">Preda 
mnom u koloni je Besima. </span><span lang="EN-GB">Posmatram je kako se sirota 
muči, natovarena, pored puške, i sa nosilima. Gradsko dete, nije navikla na 
ovakve napore. Devojka, ni 20 godina još nema. Muslimanka. Gimnazijalka. Do juče 
je kroz feredžu na &quot;Vlahe&quot; s podozrenjem gledala. Danas s njima gazi 
po ovako dubokom snegu, stotinama kilometara daleko od svog doma, spremna svakog 
časa da se žrtvuje za nešto što još nismo u stanju da dočaramo — za 
slobodu, za nov život, za nove odnose među ljudima. </span><span lang="DE" style="mso-ansi-language:
DE">Mogla je u Petrovcu da ostane, u baba koji bi se o njoj brinuo. U Bihać, u 
Zagreb, ko zna gde je mogla otići i da ovaj rat prespava, da ga tako reći, i 
ne oseti. Jer, ona je Muslimanka, a Muslimani su u &quot;Nezavisnoj 
Hrvatskoj&quot; na ceni. U sred Zagreba su, kažu, džamiju podigli na 
inicijativu poglavnika.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Mogla je Besima sve to, ali nije htela. I ne samo da nije htela, već je sve 
to davno prezrela, osudila i ljude i politiku koji su doveli do toga da sused na 
suseda, komšija na komšiju oružje i nož poteže. Osudila je zaostalost i 
versku zatucanost, osudila je okupaciju zemlje. Posmatram je, jadnu, umornu, 
kako gazi po dubokom snegu natovarena kao retko koji muškarac u koloni, pa čak 
i sa nosilima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Odavno je bilo naređeno da u svakoj četi naše brigade moramo imati bar po 
dvoja nosila. Interesantno je da ih, uglavnom drugarice nose, pa evo i Besima. 
Ona nije samo bolničarka, već hrabar borac, kulturno-prosvetni radnik i političar, 
kada to zatreba. Zašto joj natovariše ova nosila kod toliko snažnih i mladih 
boraca u četi?!<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kako si 
Besima? — upitah je.<o:p>
</o:p>
</span></p>
<p class="MsoNormal" style="line-height:116%"><span lang="DE" style="mso-ansi-language:
DE">— Vučem i stenjem — odgovara mi mrzovoljno. Od kada je poznajemo, bila 
je uvek raspoložena za smeh, šalu i zadirkivanje, pa pokušah da je 
odobrovoljim za zadatak zbog koga sam joj i prišao.<o:p>
</o:p>
</span></p>
<p class="MsoNormal" style="text-indent:14.0pt;line-height:91%"><span lang="DE" style="mso-ansi-language:DE">— 
Zamisli, Besima: šetaš petrovačkim korzoom. Na tebi su &quot;švapske&quot; 
cipele, bele bosanske čarape, pantalone od talijanskog ćebeta a bluza 
domobranska; oko struka kaiš sa okačenom porcijom; na levom ramenu dve jelove 
tojage, a na desnom austrijska puška. Zamisli, molim te, kako bi se za tobom 
okretali Petrovčani?<o:p>
</o:p>
</span></p>
<p class="MsoNormal" style="margin-top:1.0pt;text-indent:14.0pt"><span lang="DE" style="mso-ansi-language:DE">Besima 
se na to grohotom nasmeja.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">— 
Koji ti đavo bi, druže komesare, da me u ovakvoj muci na takve stvari podsećaš!<o:p>
</o:p>
</span></p>
<p class="MsoNormal" style="text-indent:16.0pt;line-height:91%"><span lang="DE" style="mso-ansi-language:DE">Odmah 
joj predložih da nosila preda drugu ispred sebe, koji sem puške i polupraznog 
ranca više ništa ne nosi.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">— 
Ma Krajišnik je to, mani ga se, reče ona. Gde bi on od stida kolje nosio, 
pogotovo kroz selo, dodajući da se za vreme pokreta nosila ipak &quot;šetaju&quot; 
kolonom i da ih ne nosi samo ona.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Iza 
jednog malog brda polako smo se spustili u selo, koje je muslimansko. </span><span lang="EN-GB">U 
njega prvi put dolazimo. Opasano šumom u sneg zavejanim brdima ličilo je na 
oazu u pustinji.</span></p>
<p class="MsoNormal" style="margin-top:1.0pt;text-indent:17.0pt;line-height:91%"><span lang="EN-GB">— 
Besima, ti si ovde jedino žensko, muslimansko čeljad<i>e —</i> rekoh joj. 
— Daj sada, kada dođemo u selo, stupi u akciju. </span><span lang="DE" style="mso-ansi-language:DE">Upoznaj 
žene sa linijom naše borbe. Reci im ko smo. Govori onako kao što se govori u 
petrovačkoj čaršiji i predstavi se ko si. </span><span lang="EN-GB">Ti to umeš.</span></p>
<p class="MsoNormal" style="line-height:91%"><span lang="EN-GB">— Jašta ću, 
bolan, komesaru, nego im pričat — reče ona i zaćuta, valjda zbog 
koncentracije misli, a svakako i zbog umora.</span></p>
<p class="MsoNormal" style="line-height:91%"><span lang="EN-GB">Kad smo se 
pojavili kod prvih kuća u selu je nastala prava uzbuna. Bežalo se na sve 
strane. Bili smo iznenađeni ovom pojavom. Vraćali smo narod, ubeđivali, 
govorili.</span></p>
<p class="MsoNormal" style="margin-top:1.0pt;text-indent:17.0pt;line-height:91%"><span lang="DE" style="mso-ansi-language:DE">— 
Čuli smo, eto, da svašta činite, da i na kolac nabijate. Zato vam žene i 
nose kolje — obrati nam se jedna stara Muslimanka, kada smo je ubeđivali da 
ostane u kući, da ne beži ispred partizana, da je to što je čula najobičnija 
laž.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Ne 
samo Besima, mnogi od nas nisu se odmarali. Objašnjavali smo, ubeđivali, 
agitovali. </span><span lang="EN-GB">I dobro smo se razumeli, sprijateljili, i 
bili smo lepo ugošćeni.</span></p>
<p class="MsoNormal" style="line-height:91%"><span lang="EN-GB">— E dijete, 
— reče domaćin kuće u kojoj se štab smestio? da smo mi znali da su 
partizani taki, pa mi bi svi listom bili uza vas. Ne bi od vas bježali. A kakve 
sve vojske tuda nijesu prolazile! Adet im i vjeru ne poznaš i nije ti baš 
uperno da ih pred kućom čekaš.</span></p>
<p class="MsoNormal" style="line-height:91%"><span lang="EN-GB">Neprijatelj je 
otpočeo sa ofanzivom, koju poznajemo kao bitka na Neretvi. Naš 4. bataljon stiže 
jedne noći u selo Voljice kod G. Vakufa. Ponoć je već davno prošla. </span><span lang="DE" style="mso-ansi-language:DE">Sneg, 
zima, vejavica. Oko kuće fijuče bura, psi laju i skiče kao da ih vuci kidaju. 
Naš domaćin izašao pred kuću i iz sveg glasa dovikuje: &quot;Aha! aha! Drži 
ga, drži ga, Lise!&quot; a psi još žešće udarili u lavež. Pod prozorom 
sobe u kojoj smo odseli, odjedared započe rasprava:<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Nije te sramota! </span><span lang="EN-GB">Podražuješ pse na partizane. A da 
su naišli oni, ti bi ih u podrum vezane držao. Neka te je sram! prepoznajemo 
glas Besime koja se obraća našem skromnom i veoma prijatnom domaćinu.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Milan,<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
Kočo<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a> 
i ja tek što smo legli. Do kasno smo pripremali za štampu bataljonski list 
&quot;Glas udarnika&quot;. Slatko smo se, onome što smo čuli, nasmejali, očekujući 
Besimin dolazak u štab.</span></p>
<p class="MsoNormal" style="text-indent:20.0pt;line-height:91%"><span lang="EN-GB">— 
Šta se to dešava u četi, kad je u ova doba šalju? — pita Kočo.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Mi 
ćutimo. U tom banuše u sobu — Besima i domaćin. </span><span lang="DE" style="mso-ansi-language:DE">U 
ruci je držao upaljenu lampu. Zabezeknuto i dugo je gledao u devojku sa puškom 
prebačenom preko ramena. Čudio se otkud žensko čeljade da se usudi u ovo 
doba na ovako dug i težak put kroz planinu. Čudio se i zurio u nju bez 
treptaja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— E, jadno dijete, od kuda u ovakvu nepriliku, reče starac, stavi lampu 
na furunu i pođe ka vratima. Besima ga ošinu pogledom bez obzira na naše 
prisustvo reče:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Slušaj, stari, da mi te nije žao, ja bih tebe za vodiča uzela pa da 
vidiš ko bolje izdrži pešačenje po snegu i ovom nevremenu! Žališ me a pse 
podražuješ na mene kao da sam ti kuću potpalila! Na kraju se Besima nasmeši 
pa naš domaćin shvati da se Besima to samo šali. Tek kada se njih dvoje 
objasniše i domaćin iziđe Besima stade na sred sobe u stav mirno i raportira:<o:p>
</o:p>
</span></p>
<p class="MsoNormal" style="text-indent:13.0pt"><span lang="DE" style="mso-ansi-language:
DE">— Druže komandante, evo donela sam poštu iz 1. čete.<o:p>
</o:p>
</span></p>
<p class="MsoNormal" style="text-indent:13.0pt;line-height:108%"><span lang="DE" style="mso-ansi-language:DE">— 
Vrag neka nosi i tebe i poštu, zašto su te slali po ovakvom kijametu — 
odvrati joj Milan.<o:p>
</o:p>
</span></p>
<p class="MsoNormal" style="text-indent:15.0pt;line-height:108%"><span lang="EN-GB">Besimu 
kao da i ne interesuju komandantove primedbe, okreće se po sobi i glasno pita:</span></p>
<p class="MsoNormal" style="text-indent:13.0pt;line-height:108%"><span lang="DE" style="mso-ansi-language:DE">— 
Ko ima ćešu?</span><a style="mso-footnote-id:
ftn3" href="#_ftn3" name="_ftnref3" title><span style="mso-special-character:footnote" lang="EN-GB" class="MsoFootnoteReference">[3]</span></a><span lang="DE" style="mso-ansi-language:DE"> 
— našta joj rekosmo da imamo svi, te ona iz ranca odmah izvadi neku kutijicu, 
nalik na onu od malina. — Evo spasonosnog sredstva — I ,veli ona, — samo 
treba imati tri čiste pa izdržati masažu. Za par dana garantujem, kao da je 
rukom odnešena. Bez sve šale, to je istina! Mnoge sam u našoj četi izlečila.<o:p>
</o:p>
</span></p>
<p class="MsoNormal" style="margin-top:1.0pt;text-indent:15.0pt;line-height:108%"><span lang="DE" style="mso-ansi-language:DE">Na 
pitanje otkuda joj taj lek, reče da su to u četi napravili i isprobali i da je 
&quot;kao bog.&quot;</span><a style="mso-footnote-id:ftn4" href="#_ftn4" name="_ftnref4" title><span style="mso-special-character:
footnote" lang="EN-GB" class="MsoFootnoteReference">[4]</span></a><span lang="DE" style="mso-ansi-language:DE"> 
Pred zoru sam, posle ovog lečenja zaspao i ko zna kakve sam sve snove snio. </span><span lang="EN-GB">Rane 
na telu smirile su se tek nakon petnaestak dana, a ožiljci će zacelo ostati. 
Ali, ipak, Besimi neizmerna hvala i slava što me izleči, od napasti, kakvu ne 
bi poželio živom čoveku.</span></p>
<p class="MsoNormal" style="text-indent:15.0pt;line-height:108%"><span lang="EN-GB">Sećanja 
ne prestaju. </span><span lang="DE" style="mso-ansi-language:
DE">Noć je. Vetar ludački urla. Ne sećam se koji je bio april 1943. godine, 
ali je bilo užasno hladno. Prva četa se povukla i zaposela povoljniji položaj, 
iznad Neretve. </span><span lang="EN-GB">Nemci su sumanuto nastupali. </span><span lang="DE" style="mso-ansi-language:DE">Na 
novim položajima, četa ih je zadržala. Gojko<a style="mso-footnote-id:ftn5" href="#_ftn5" name="_ftnref5" title><span style="mso-special-character:footnote" class="MsoFootnoteReference">[5]</span></a> 
i Zrile<a style="mso-footnote-id:ftn6" href="#_ftn6" name="_ftnref6" title><span style="mso-special-character:footnote" class="MsoFootnoteReference">[6]</span></a> 
napisali su izveštaj štabu bataljona i pozvaše Besimu kao četnog kurira da 
ga odnese. Uzmi neku krpu&quot; — reče Gojko &quot;i dobro zamotaj izveštaj. 
</span><span lang="EN-GB">U njedra ga stavi i idi u štab bataljona. </span><span lang="DE" style="mso-ansi-language:DE">Shvati, 
stvar je ozbiljna! Reci komandantu da nam odmah odgovori, ali čuvaj se usput. 
Švabe su sišle na cestu i tu su zanoćile&quot; — završio je komandir 
predajući joj ceduljicu u ruku.<o:p>
</o:p>
</span></p>
<p class="MsoNormal" style="margin-top:1.0pt;text-indent:14.0pt;line-height:108%"><span lang="DE" style="mso-ansi-language:DE">Besima 
je utonula u pomrčinu. Bez vodiča, sama. A štab bataljona bio je udaljen, 
zbog vrleti i bespuća, skoro sat hoda. Otišla je kao vihor. Prolazili su sati. 
I zora je zarudila, a Besima se nije vraćala sa zadatka. </span><span lang="EN-GB">Zabrinut 
komandir rano je ustao i izašao pred kuću. Vratio se i nervozno šetao po 
sobi. </span><span lang="DE" style="mso-ansi-language:DE">Probudio je Zrilu. </span><span lang="EN-GB">Dugo 
su nagađali o tome šta se moglo desiti. Složili su se da je Besima 
najverovatnije zadržana u štabu bataljona na konaku. </span><span lang="DE" style="mso-ansi-language:
DE">Očekivali su da će se svakog momenta pojaviti.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Svanulo je. Puškaranje između naših i Nemaca već je započelo. Ostatak 
čete morao je hitno krenuti na položaje da pomogne onima koji su prihvatili 
borbu, a Besima se još nije pojavljivala sa naređenjem. Neizvesnost o njenoj 
sudbini sve nas je više obuzimala. </span><span lang="EN-GB">&quot;Nešto se s 
njom moralo dogoditi, a šta, ko će znati&quot; — ponavljao je Gojko.</span></p>
<p class="MsoNormal" style="line-height:108%"><span lang="EN-GB">Kada se prema 
položajima 1. čete iznenada pojavio bataljonski kurir Grubor,<a style="mso-footnote-id:ftn7" href="#_ftn7" name="_ftnref7" title><span style="mso-special-character:footnote" class="MsoFootnoteReference">[7]</span></a> 
Gojku je ponestalo daha. </span><span lang="DE" style="mso-ansi-language:DE">Prvo 
pitanje koje je uputio Gruboru, bilo je: &quot;Šta je sa Besimom?&quot;<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">— Kakvom Besimom? Od juče kod nas nije dolazila! odgovara Grubor iznenađeno.<o:p>
</o:p>
</span></p>
<p class="MsoNormal" style="line-height:108%"><span lang="EN-GB">Gojko i Zrile 
su se tupo pogledali. Ni reč više nisu progovorili. Grubor je doneo naređenje 
za povlačenje čete prema Boračkom jeziku. </span><span lang="DE" style="mso-ansi-language:
DE">Trebalo je krenuti odmah. Na putu prema novim položajima, u četi je 
pronesena vest da se još ništa ne zna za Besiminu sudbinu. Nagađanja i 
pretpostavki bilo je taman toliko koliko i boraca u četi. Besima je čovek, 
mladi komunista, borac takvih kvaliteta čiji je nestanak morao privući pažnju 
cele čete. Na najgore se pomišljalo.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Dani, meseci pa i godine su prolazile a o Besimi ništa ne doznasmo. Da se 
nismo ogrešili? Sećamo se slučaja Akifa<a style="mso-footnote-id:ftn8" href="#_ftn8" name="_ftnref8" title><span style="mso-special-character:footnote" class="MsoFootnoteReference">[8]</span></a> 
u koga se ona zagledala. Razvila se velika ljubav, ali, na žalost, u uslovima u 
kojima se zbog mnogih razloga nije smela i javno manifestovati. Veoma otvorena 
prema svakome, vesele naravi i neposredna, Besima je skrivala svoja osećanja 
prema Akifu sve dok ih jednog dana jedan nesmotren mladalački poljubac na položaju, 
u rovu, nije kompromitovao. A onda? Zna se, došlo je do uobičajenih mera 
komande. Jer, rat je, u njemu učestvuje muško i žensko, sve što je spremno 
žrtvovati se u borbi za slobodu. Svi se moramo voleti, biti jedinstveni. Svi 
moramo potčiniti lične interese opštim da bismo sigurno pobedili. A ljubav ćemo 
voditi kasnije, kada uslovi budu sazreli za to. Zaboravljalo se, ipak, da krv 
nije voda, da mladost ne miruje, da život teče iako se težak rat vodi.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Besima 
je toga bila svesna. Mere komande čete je nisu zaobišle. Raspoređena je u 1. 
a Akif ostao u 2. četi. Razloge prekomande niko joj nije saopštio. U stvari, 
1. četi je bila potrebna jedna bolničarka. Besimin odlazak je Akifa u tugu 
zavio. Dugo je osećao prazninu u srcu. </span><span lang="EN-GB">Kod njega se 
to lakše mnoglo primetiti nego kod Besime. Ali, ipak, nije se demoralisao. 
Naprotiv, tugu je pretvorio u mržnju prema neprijatelju do te mere da se upuštao 
i u rizične poduhvate za vreme borbi. Do poslednjeg dana bio je primeran borac. 
Pao je kod Teslića smrću junaka, na kraju jedne pobede koju je Besimina četa 
izvojevala u borbi sa jednom nemačkom četom. Do nogu su je potukli. Akifova 
desetina, interesantno, našla se sasvim slučajno na pogodnom položaju kao 
pomoć 1. četi, koja je bila u veoma teškoj situaciji.</span></p>
<p class="MsoNormal" style="text-indent:16.0pt;line-height:91%"><span lang="EN-GB">Besima 
ga je poslednji put videla toga popodneva. Ležao je na snegu. Disao je teško. 
Na usnama, stvarali su mu se mehuri od izmešane pljuvačke i krvi, borio se 
između života i smrti. </span><span lang="DE" style="mso-ansi-language:DE">Besima 
ga je gledala izbezumljeno. I nije izdržala, sklonila se među drugove da joj 
suze ne vidimo. Celu tu noć nije oka sklopila. Sama je legla u dnu sobe. Htela 
je da sakrije bol koji je osetila Akifovom smrću. Plakala je celu noć, suza, 
suzu je sustizala.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">U 
četi, drugovi su primetili veliku promenu na Besimi. Pre svega, bila je uporna 
u zahtevu da bolničku torbicu i nosila preda nekom drugom. </span><span lang="EN-GB">Ona 
to, jednostavno, više nije želela. &quot;Zrile i Nikica<a style="mso-footnote-id:ftn9" href="#_ftn9" name="_ftnref9" title><span style="mso-special-character:footnote" class="MsoFootnoteReference">[9]</span></a> 
se sa mnom potpuno slažu. U četi imamo dosta bolničara&quot; — uporno je 
ubeđivala komandira Gojka, koji se najzad složio. Na Besiminom licu videla se 
radost. Dugo vremena provela je na dužnosti pomoćnika puškomitraljesca, a 
potom je povučena za kurira u komandu čete. Hrabro se borila. U četi su je 
svi mnogo cenili i voleli.</span></p>
<p class="MsoNormal" style="text-indent:17.0pt;line-height:91%"><span lang="EN-GB">Rat 
se završio kada smo prvi put doznali za vest da je Besima na mukama umrla u 
nemačkom logoru, gde je dospela kao zarobljenik.</span></p>
<p class="MsoNormal" style="line-height:91%"><span lang="EN-GB">Besime se sećam 
i one noći krajem marta 1943. godine, kada smo se kod Konjica obračunavali sa 
četnicima koji su krvnički nasrtali na kolone ranjenika. Na vreme smo zaposeli 
pošumljenu kosu iznad Neretve. Ceo bataljon već u prvom sumraku bio je 
razvijen u jednu liniju. </span><span lang="DE" style="mso-ansi-language:DE">Iza 
kose smo naložili vatre. Bilo je hladno. Sneg je bio još velik, ali zbog niske 
temperature gazili smo površice po debeloj kori leda. Već oko 20 časova čuli 
smo galamu na četničkoj strani. Izviđači su nas obaveštavali o prikupljanju 
četnika ispred naših položaja. Bila je vedra noć sa punim mesecom, tako da 
smo mogli dobro da raspoznajemo grupe četnika polegle na snežnim proplancima 
razređene planine.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Očekivali smo 
napad. Četama je naređeno da ne dozvole da se naši položaji otkriju sve dok 
četnici ne dođu na domet ručnih bombi. </span><span lang="DE" style="mso-ansi-language:
DE">Niko nije smeo ranije opaliti metka. A kada dođu na jurišno odstojanje, 
trebalo je izbaciti po nekoliko bombi u svakoj četi, a potom samo iz puškomitraljeza 
i šmajsera pustiti nekoliko rafala na celom frontu i ćutati. Četnici će pobeći.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Niko ne sme reč progovoriti, drugarice pogotovu jer su na njih četnici 
posebno alergični. Besimu je ovo strašno uvredilo. Zašto baš ovo naglašavati 
za drugarice!? Nikica je uzaludno pokušavao da joj objasni razloge, ali u tome 
nije uspeo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Niko ne sme da reč progovri? U redu! Ali zašto posebno naglašavati da 
drugarice ne smeju da pisnu? </span><span lang="EN-GB">Sa tim se, eto, ne slažem, 
pa radite šta hoćete. Šo važi za vas, važi i za nas, drugarice — odgovara 
mu Besima.</span></p>
<p class="MsoNormal" style="line-height:91%"><span lang="EN-GB">Po grupama smo 
na smenu dolazili kod vatre da se malo ogrejemo, potom smo se vraćali na položaje. 
Negde pred ponoć, žagor i galama kod četnika dostigla je kulminaciju. </span><span lang="DE" style="mso-ansi-language:DE">Spremali 
su se za napad. Stotine očiju našeg bataljona uperene su prema crnim mrljama 
na snegu, stotinak metara ispred nas. Jasno čujemo komande koje izdaju oficiri. 
Jednog momenta trubači im zasviraše juriš! Ne znamo kakve su im snage, naoružanje, 
moral. Vidimo da su proplanci odjedared pocrneli. Rulja je krenula. </span><span lang="EN-GB">Slušamo 
masu glasova. Svašta su govorili, dobacivali. Pucali su.</span></p>
<p class="MsoNormal" style="line-height:91%"><span lang="EN-GB">Mi smo ćutali, 
kao da tu nismo prisutni. U sneg smo se zabili, jer su nam iznad glava fijukali 
kuršumi. Ćutali smo dugo, sve dok oni najhrabriji nisu došli na dohvat ruke. 
A onda, eksplozije &quot;kragujevki&quot; plamenom su obeležile streljački 
stroj bataljona. Mitraljeski rafali slili su se sa eksplozijom bombi. Sve je to 
trajalo samo par minuta. </span><span lang="DE" style="mso-ansi-language:DE">A 
zatim, nastala je potpuna tišina. Samo po koji pucanj čuo se sa četničke 
strane.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Nakon 
nekoliko trenutaka, čula se ponovo komanda četničkih oficira za juriš i 
povici: &quot;Napred sokoli! </span><span lang="EN-GB">Napred junaci!&quot; 
Trube, rafali i galama sa njihove strane trajali su dosta dugo. Besimu je izdalo 
strpljenje, pa je četnicima uputila nekoliko razjarenih reči. Učinjen je još 
jedan bezuspešan pritisak i četnici su se povukli. </span><span lang="DE" style="mso-ansi-language:DE">Besima 
je ćutke primila komandantovu kritiku.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Ljubiša ĆURGUS</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="EN-GB"> 
    Milan. Bosnić, komandant 4. bataljona.</span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="EN-GB"> 
    Kočo Jončić, polit. komesar 4. bataljona.</span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:footnote" lang="EN-GB" class="MsoFootnoteReference">[3]</span></a><span lang="EN-GB"> 
    Svrab, šuga.</span></p>
  </div>
  <div style="mso-element:footnote" id="ftn4">
    <p class="MsoNormal" style="text-indent:14.0pt"><a style="mso-footnote-id:ftn4" href="#_ftnref4" name="_ftn4" title><span style="mso-special-character:footnote" lang="EN-GB" class="MsoFootnoteReference">[4]</span></a><span lang="EN-GB"> 
    </span><span lang="EN-GB" style="font-size:10.0pt">Sećam se i recepta ovog 
    neobičnog leka: malo krezita iz ručne bombe &quot;kragujevke&quot;, malo 
    hercegovačkog duvana i plavog kamena, — sve se to zamesi sa svinjskom mašću, 
    zatim se namaže po telu napadnutom od šuge i dobro utrlja. Ova kombinacija 
    raznih &quot;otrova&quot; u početku prija, jer se lakše trpe bolovi nego 
    svrab. Ali, nakon nekoliko minuta, kada se nagrižena koža pali i suza suzu 
    počne da sustiže, čovek se pretvara u pravu zver.<o:p>
    </o:p>
    </span></p>
    <p class="MsoFootnoteText"><span lang="EN-GB">&nbsp;<o:p>
    </o:p>
    </span></p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:footnote" lang="EN-GB" class="MsoFootnoteReference">[5]</span></a><span lang="EN-GB"> 
    Gojko Vignjević, komandir 1. čete 4. bataljona, poginuo u Smrčani kod 
    Livna u jesen 1943. godine.</span></p>
  </div>
  <div style="mso-element:footnote" id="ftn6">
    <p class="MsoFootnoteText"><a style="mso-footnote-id:ftn6" href="#_ftnref6" name="_ftn6" title><span style="mso-special-character:footnote" lang="EN-GB" class="MsoFootnoteReference">[6]</span></a><span lang="EN-GB"> 
    Milan Zrilić, politkomesar 1. čete 4. bataljona.</span></p>
  </div>
  <div style="mso-element:footnote" id="ftn7">
    <p class="MsoFootnoteText"><a style="mso-footnote-id:ftn7" href="#_ftnref7" name="_ftn7" title><span style="mso-special-character:footnote" lang="EN-GB" class="MsoFootnoteReference">[7]</span></a><span lang="EN-GB"> 
    Grubor Svetozar, poginuo 1944. godine kod Glamoča.</span></p>
  </div>
  <div style="mso-element:footnote" id="ftn8">
    <p class="MsoFootnoteText"><a style="mso-footnote-id:ftn8" href="#_ftnref8" name="_ftn8" title><span style="mso-special-character:footnote" lang="EN-GB" class="MsoFootnoteReference">[8]</span></a><span lang="EN-GB"> 
    Akif Čohadžić — poginuo početkom 1943. godine kod Teslića</span></p>
  </div>
  <div style="mso-element:footnote" id="ftn9">
    <p class="MsoFootnoteText"><a style="mso-footnote-id:ftn9" href="#_ftnref9" name="_ftn9" title><span style="mso-special-character:footnote" lang="EN-GB" class="MsoFootnoteReference">[9]</span></a><span lang="EN-GB"> 
    Nikica Knežević, zamenik politkomesara čete, poginuo 1943.godine u Smrčanima 
    kod Livna.</span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_40.htm"><b>Prethodni dokument</b></a></TD>
<TD><a href="31_42.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

