<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 3</b><br> 

<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_31.htm"><b>Prethodni dokument</b></a></TD>
<TD><a href="4_12_3_33.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ KOMANDUJUĆEG GENERALA I KOMANDANTA U SRBIJI 
OD 7. MARTA 1943. KOMANDANTU JUGOISTOKA O FORMIRANJU I DELATNOSTI SRPSKOG 
DOBROVOLJAČKOG KORPUSA[1]</strong></p>
<p align="left">Prilog 19[2]</p>
<p><strong>Poverljivo&nbsp;</strong></p>
<p>TELEGRAM[3]</p>
<p>7. 3. 43.</p>
<p><strong>Poverljivo</strong></p>
<p align="center">Komandantu Jugoistoka (K-di Gr. armija „E&quot;)</p>
<p>1.) Stupanje u vojsku srpskih dobrovoljaca</p>
<p>Ideološku osnovu Srpskog dobrovoljačkog korpusa sačinjavaju osnovna načela 
takozvanog pokreta „Zbor&quot;. Pokret „Zbor&quot; predstavlja jednu vrstu 
nacionalsocijalističke partije, koju je, kratko vreme po preuzimanju vlasti u 
Rajhu, formirao izvesni Ljotić[4] i vodi je do sada. Njena osnovna načela su: 
borba protiv slobodnih zidara, protiv Jevreja, protiv komunista, protiv zapadnjačkog 
kapitalizma i njegovih oblika dotrajalosti. Njihovi spoljnopolitički ciljevi 
su: tesno povezivanje uz Nemačku jedne nezavisne Srbije, koja se ograničava na 
svoje nacionalne osnove. Oni su monarhistički nastrojeni. Njihov odnos prema 
sadašnjoj monarhiji je sledeći: kralj Petar je i sada kao i ranije kralj 
Srbije. Njemu su Saveznici oduzeli slobodu odlučivanja, osim toga on je i izvan 
zemlje, pa prema tome ne može imati moć odlučivanja među Srbima u Srbiji. 
Kada je u leto 1941, u vezi pohoda na Rusiju, izbio komunistički ustanak u 
Srbiji, formirao je Ljotić borbena odeljenja od mladih ljudi pokreta 
„Zbor&quot;, koji su, sastavljeni najvećim delom od seljaka i studenata, 
energično se pridružili borbi protiv komunista. Od toga vremena potiče uska 
saradnja sa divizijama nemačkog Vermahta i organima komandanta Policije 
bezbednosti. Kada se, posle suzbijanja komunističkog ustanka u jesen 1941,[5] 
Draža Mihailović odlučio da borbu za oslobođenje Srbije vodi uz pomoć 
Saveznika, dospele su pod njegov uticaj gotovo sve srpske oružane formacije 
koje su bile angažovane protiv komunista, a pre svega takozvani legalni četnički 
bataljoni. Zbog toga je tokom 1942. godine nemački Vermaht razoružao preko 
12.000 četnika i, sem neznatnog ostatka, ukinuo njihove jedinice.[6] U međuvremenu 
su se dobrovoljci, na osnovu svoje ideološke povezanosti sa osnovnim načelima 
„Zbora&quot;, razišli sa Dražom Mihailovićem. Njih su onda počeli u pojačanoj 
meri da gone i komunisti i DM, pa su radi svoga držanja stalno davali danak u 
krvi. U svojim poslednjim naređenjima, DM je borbu protiv Srpskog dobrovoljačkog 
korpusa stavio ispred borbe protiv nemačkog Vermahta. Na osnovu stava 
komandanta divizije, Ljotićeve jedinice, u jačini od 2.000 ljudi, nisu bile 
ukinute. Isprva je višem SS i policijskom vođi bilo ponuđeno da se Ljotićevi 
dobrovoljci uključe u Srpsku državnu stražu. Ostvarenje ovog plana slomilo se 
na činjenici da srpski dobrovoljci nisu hteli, [s obzirom na] svoju prethodnu 
obuku i stupanje u vojsku, da obavljaju policijske poslove, a Srpska državna 
straža ih je, osim toga, intimno odbijala zbog njenog sumnjivog odnosa prema 
Draži Mihailoviću. Zbog toga je traženo da se Srpski dobrovoljački korpus 
preformira i usko pridruži nemačkom Vermahtu, što je Generalštab Vrhovne 
komande Vermahta, svojim Op. (H) br. 0257/43 od 18. 1. 43. i odobrio.[7]</p>
<p>2.) Jačina Dobrovoljačkog korpusa:</p>
<p>Predviđena jačina: 5 bataljana, sa ukupno 3.650 ljudi Stvarna jačina: 
3.200 ljudi.</p>
<p>Komandant je pukovnik Mušicki,[8] stari pripadnik pokreta „Zbor&quot;, 
koga je komandant Policije bezbednosti ocenio kao pogodnog i Nemcima 
naklonjenog. Oficiri su skoro svi proizišli iz pokreta „Zbor&quot;.</p>
<p>3.) Svrha Srpskog dobrovoljačkog korpusa</p>
<p>Za uspostavljanje Srpskog dobrovoljačkog korpusa bili su merodavni sledeći 
razlozi:</p>
<p>a)&nbsp; &nbsp;Brojčana slabost posadnih trupa, koje su se u međuvremenu još 
više smanjile, a biće verovatno i nadalje oslabljene odašiljanjem poslednje 
nemačke divizije.</p>
<p>b)&nbsp; Iskorišćavanje onih snaga srpskog naroda koje u ideološkom smislu 
stoje najbliže nacionalsocijalizmu i koje isceljenje Srbije vide u zajedničkom 
putu s Nemačkom. Dobrovoljci su jedine srpske snage koje se istovremeno mogu 
angažovati i protiv komunista i D. M.</p>
<p>c) Osnivanjem jedne disciplinovane srpske trupe biće učvršćen autoritet 
Nedićeve vlade, koju, posle njenog pre-formiranja priznaje i podržava vlada 
Rajha. Nedić, koji je ranije bio protivnik pokreta „Zbor&quot;, vidi danas u 
dobrovoljcima glavni oslonac svoje pronemačke politike.</p>
<p>d) Dobrovoljce je mogućno upotrebiti kako za čuvanje objekata tako, i to 
naročito, za pokretne borbe protiv bandi, pri čemu se može koristiti njihovo 
poznavanje zemljišta i prikupljena iskustva iz borbi protiv komunista u 
1941/42. godini.</p>
<p>4.) Držanje prema neprijatelju</p>
<p>Stare dobrovoljačke jedinice su se istakle u borbi protiv komunista 1941/42. 
Njihova lojalnost i požrtvovanje u službi nisu za posledniu polovinu godine 
uzdrmani ni time što ih gone komunisti i DM, što ih vlada nedovoljno podržava 
i što su veoma oskudno bili odevani i hranjeni.[9] Činjenica da stari 
dobrovoljci predstavljaju jezgro novostvorenih bataljona, daje nade da će i ovi 
biti isti. Do sada su bili anga-žovani samo 1, 2. i 3. bataljon. 1. i 2. pretežno 
za čuvanje objekata, ali pojedinačne čete i protiv obeju ustaničkih: grupa. 
3. bataljon nalazi se već duže vreme na istočnom odseku 704. pešadijske 
divizije. General-potpukovnik Juppe[10] ga je povoljno ocenio, kako u borbi 
protiv komunista tako i protiv DM-ljudi.</p>
<p>Novoformirani 4. bataljon je od danas, zajedno sa 2. i 3. bataljonom, pod 
komandom zapovednika Dobrovoljačkog korpusa Mušickog, prvi put angažovan za 
čišćenje područja južno od Požarevca, između Morave i Mlave. Nakon toga 
predviđa se akcija protiv DM-bandi u Homolju. Kod pukovnika Mušickog i kod 
svakog bataljona nalazi se po jedan nemački oficir za vezu. Samostalno angažovanje 
treba da bude osvedočavajuća proba upotrebljivosti obeju usta-ničkih grupa 
protiv bandi. Peti bataljon nije još formiran.</p>
<p>5.) Zaključna ocena</p>
<p>Mora se priznati da su i dobrovoljci srpski nacionalisti, ali koji isceljenje 
Srbije traže u osloncu na Nemačku. Patriotizam koji počiva na njihovim ideološkim 
osnovama, povezan sa izvesnom u borbi stečenom tradicijom, temeljito ih 
razlikuje od Srpske državne straže, koja u borbi protiv DM potpuno otkazuje. 
Iz razloga vojne sigurnosti, neodložno se moli da se, pri sadašnjim uslovima, 
odustane od rasformiranja.</p>
<p>Po službenoj dužnosti upozorava se na to da se zbog ras-formiranja može očekivati 
pogoršavanje situacije u Srbiji u pogledu položaja Nedićeve vlade i u pogledu 
volje za sa-radnjom svih lojalnih Srba. Iz toga bi ispalo da je u pravu DM, koji 
svojom propagandom stalno opominje zbog sara-đivanja s Nemcima i izražava 
sumnju u njihovu pouzdanost.[11]</p>
<p>6.) Doslovni tekst zakletve pri obavezivanju: Obaveza.</p>
<p>Ja, ........, rođen......... u ..........ovim izjavljujem svoje pristupanje 
Srpskom dobrovoljačkom korpusu, i za vreme trajanja svoje službe podvrgavam se 
sledećim za-htevima:</p>
<p>1.) Služiću verno srpskom narodu i oružjem štititi njegovu zemlju i uređenje.</p>
<p>2.) Sve one koji spolja ili iznutra narušavaju miran život građana, naročito 
komuniste i pripadnike Draže Miha-ilovića, nemilosrdno ću tući u borbi i 
dati, ako ustreba, i svoj život.</p>
<p>3.) Naređenja koja mi u tome smislu izdaju moji pretpostavljeni, izvršavaću 
bez pogovora, bez obzira na vreme, mesto i primenu.</p>
<p>4.) Prema nemačkim vojnicima, koji se tuku protiv istog neprijatelja, odnosiću 
se sa poštovanjem i predusret-ljivošću.</p>
<p>5.) Svojim ličnim ponašanjem uzdržavaću se od svega što bi u narodu narušavalo 
čast i dostojanstvo Srpskog dobrovoljačkog korpusa, kao pljačkanje i razvrat.</p>
<p>6.) Obavezujem se da ću služiti najmanje 6 meseci, računajući od današnjeg 
dana. Ukoliko se mesec dana pre isteka ovog roka ne izjasnim Komandi Srpskog 
dobrovoljačkog korpusa u pogledu istupanja, produžava se obaveza službovanja 
za daljih 6 meseci, i tako dalje.</p>
<p>7.) Svestan sam toga da će kršenje ovim preuzetih obaveza biti kažnjeno po 
ratnom pravu i dovesti do isključenja iz Srpskog dobrovoljačkog korpusa. Da se 
podvrgavam ovim obavezama potvrđujem svojom službenom zakletvom i svojim 
potpisom. Tako mi Bog pomogao!</p>
<p align="center">Komandujući general i komandant u Srbiji</p>
<p align="center">Ia, br. 749/43. pov.</p>
<p>1Snimak telegrama (pisanog na mašini) u AVII, NAV—T-501, r. 249, s. 
60—4.</p>
<p>2i3 Dopisano rukom.</p>
<p>4Dimitrije</p>
<p>5Reč je o operaciji Vermahta protiv NOPO u zapadnoj Srbiji, u nas poznatoj 
kao 1. neprijateljska ofanziva. Opširnije o tome vidi knj. 1, dok. br. 
155—270.</p>
<p>6Beč je o kolaboracionističkim snagama na teritoriji Srbije čiju je 
reorganizaciju Vermaht započeo 4. oktobra 1942, a završio krajem iste godine. 
Ovom reorganizacijom su obuhvaćeni i „legal zovani&quot; četnički odredi 
Draže Mihailovića koji su se nalazili pod komandom Vermahta i nemačke 
policije. Oni su deo ovih snaga uključili u Nedićeve oružane formacije, Pomoćnu 
policiju i Srpsku državnu stražu. Jedan deo četnika Draže Mihailovića 
sklonio se u šume i stavio pod direktnu komandu Draže Mihailovića (AVII, 
NAV—T-312, r. 464, s. 8056660—2, s. 80507172—8; T-315, r. 2258, s. 
1049—63; r. 2242, s. 412—7; Ca, reg. br. 1/1, k. 30; reg. br. 2/4, k. 61; 
reg. br. 1/3, k. 120; reg. br. 1/15, k. 18; Srbija u ratu i revoluciji, Srpska 
književna zadruga, Beograd, 1976, str. 161—182, 169—177, 252—258; Antun 
Miletić, Prilog proučavanju nemač-kog sistema komandovanja i okupacionih 
snaga na jugoslovenskom ratištu u 1942. godini, VIG br. 1, 1974, str. 
189—209).</p>
<p>7Vidi AVII, NAV—T-77, r. 780, s. 5507096.</p>
<p>8Kosta. Vidi dok. br. 4.</p>
<p>9Ova rečenica je naknadno dopisana mašinom na kraju dokumenta pod 1), s tim 
da se ubaci u tekst na mesto označeno sa 1).</p>
<p>10Hans&nbsp; &nbsp;</p>
<p>11Ovaj stav i poslednja rečenica prethodnog stava naknadno su mašinom 
dopisani na kraju dokumenta pod 2), s tim da se ubace u tekst na mesto označeno 
sa 2)</p>
<p>
<br>
<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_31.htm"><b>Prethodni dokument</b></a></TD>
<TD><a href="4_12_3_33.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
