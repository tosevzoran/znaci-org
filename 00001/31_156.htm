<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_155.htm"><b>Prethodni dokument</b></a></TD>
<TD><a href="31_157.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">SVETLA 
U ZENICI SU UGAŠENA</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="EN-GB">Drugi 
bataljon dobio je 10. oktobra 1943. godine zadatak da izvrši napad na Zenicu i 
posle prodora u grad poruši električnu centralu, rudnik uglja i most na reci 
Bosni. Za izvršenje ovog zadatka bataljonu je dodeljena grupa za rušenje. </span><span lang="DE" style="mso-ansi-language:DE">Komandir 
grupe bio je Jovo Kačar iz sela Bare (kod Bosanskog Petrovca.)<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Vraćajući se iz štaba brigade u štab bataljona, posle primljenog 
zadatka, komesar Stevo Balaban i ja razmišljali smo i razgovarali o predstojećem 
zadatku. Bili smo svesni da zadatak nije lako izvršiti. Kada smo stigli u štab 
bataljona bilo je oko 14 časova. Bataljon je bio prikupljen i mogao je za 2 — 
3 sata stići na polazne položaje za napad na Zenicu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U štabu bataljona, posle našeg saopštenja o napadu na Zenicu, diskutovali 
smo o izvršenju zadatka. Borci i starešine bili su raspoloženi za borbu. 
Naredili smo da se spremi dobra večera, što je brzo izvršio intendant Stević. 
Municije smo imali za 5 — 6 sati borbe u Zenici. Naredili smo da se izvrši 
podela municije, očisti oružje i napune redenici puškomitraljeza. Kontrolu 
priprema vojnika za borbu i organizaciju ishrane vršio je Pepa Rodić, zamenik 
komandanta bataljona, oštar ali hrabar i dobar drug.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Štab 2. bataljona je najviše zabrinjavalo kako porušiti električnu 
centralu. Grupa koja je određena za rušenje nije za to bila dobro obučena. U 
bataljonu nismo imali inženjera i tehničara koji bi mogli i znali stručno 
obaviti ovaj zadatak. Eksploziv kojim je trebalo izvršiti rušenje bio je dobro 
zapakovan, a do mesta upotrebe prenesen je tovarnim konjima.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">U štab 
bataljona pozvani su i stigli komandiri i komesari četa. Upoznali smo ih sa 
zadatkom u opštim crtama, govoreći da ćemo konkretne zadatke odrediti na 
terenu u neposrednoj blizini Zenice, i to posebno za svaku četu. Komande četa 
su primile zadatak sa oduševljenjem i brzo krenule svaka u svoju jedinicu. Mi, 
u štabu bataljona još malo smo prodiskutovali. Vico, naš obaveštajac, 
razgledao je pažljivo kartu a zatim ispitivao civile o neprijateljskim snagama 
u Zenici. On je bio uvek, pa i ovoga puta, okretan i snalažljiv za pronalaženje 
podataka o neprijatelju. Pomoćnik komesara Boško Kerkez, kao i uvek, otišao 
je da obilazi čete i stiče uvid u borbeno raspoloženje boraca.</span></p>
<p class="MsoNormal" style="line-height:91%"><span lang="EN-GB">Uveče smo izvršili 
pokret i stigli u neposrednu blizinu Zenice, na pravcu našeg napada. Prikupili 
smo komande četa i odredili zadatke za napad, posebno za svaku četu.</span></p>
<p class="MsoNormal" style="line-height:91%"><span lang="EN-GB">Noć je bila 
topla, a grad osvetljen. Na kraju izdavanja zadataka, komandama četa javila se 
patrola i dovela neke pohvatane ustaše-omladince, od kojih smo saznali puno o 
neprijatelju u Zenici, što nam je omogućilo izvršenje iznenadnog upada u 
grad. Komande četa brzo su izdale zadatke za napad i očekivale znak za početak 
napada. Komandir grupe za rušenje, sa svojim ljudstvom, nalazio se blizu štaba 
bataljona i očekivao naređenje za prodor u grad do centrale da bi odmah svoju 
grupu rasporedio za rušenje objekata. Odlučili smo da se pre poruši električna 
centrala, a zatim most na reci Bosni i rudnik uglja.</span></p>
<p class="MsoNormal" style="line-height:91%"><span lang="EN-GB">Posle znaka za 
napad čete su na određenim pravcima brzo prodirale u grad, uz manji otpor. U 
početku, neprijatelj je bio iznenađen, ali se brzo organizovao, sredio i davao 
sve jači otpor. Naši borci, shvatajući ozbiljnost zadatka, silovito su jurišali 
prema centrali. Za borcima se brzo kretala grupa za rušenje i štab bataljona. 
Posle nekoliko manjih uzastopnih juriša zauzeli smo električnu centralu, ali 
je bio snažan otpor kod mosta na reci Bosni, odakle je dejstvovala jaka 
neprijateljska mitraljeska vatra. Neprijatelj je postepeno pojačavao vatru i 
prema centrali. Štab bataljona odlučio je da se što brže postavlja eksploziv 
i ruši centrala, plašeći se da je neprijatelj protivnapadima ne preotme.</span></p>
<p class="MsoNormal" style="line-height:91%"><span lang="EN-GB">Privremeno smo 
zanemarili most na reci Bosni, a svu pažnju koncentrisali za rušenje centrale 
kao najvažnijeg objekta. Brzo smo postavili eksploziv na sva glavna mesta u 
centrali, a zatim se povukli. Za vreme postavljanja eksploziva, u centrali se 
nalazio i štab bataljona. Kada smo počeli paliti eksploziv, bili smo veoma 
raspoloženi jer je izgledalo da će zadatak biti brzo izvršen i glavni objekat 
porušen. Međutim, kada smo upalili eksploziv, iako je udar bio veoma jak, 
centrala je i dalje davala svetlost za grad, a struja je nesmetano tekla za Vareš, 
Kakanj i Brezu.</span></p>
<p class="MsoNormal"><span lang="EN-GB">Videći ovaj neuspeh, bili smo veoma 
neraspoloženi. Neprijatelj je povećavao napad radi preotimanja centrale, a mi 
smo se pod dejstvom neprijateljske vatre spremali za ponavljanje rušenja.</span></p>
<p class="MsoNormal"><span lang="EN-GB">Za drugu akciju rušenja centrale brzo 
smo pronašli inžinjere koji su tada radili u centrali i naredili smo im da oni 
postave eksploziv na ona mesta koja su najosetljivija, što su oni i učinili. 
Posle postavljanja eksploziva povukli smo se iz centrale i izvršili paljenje 
eksploziva. Pojavio se strašan udar sa bleskom i sva osetljiva mesta centrale 
su porušena. </span><span lang="DE" style="mso-ansi-language:DE">Struja je 
prestala da teče u Zenicu, Kakanj, Vareš i Brezu. </span><span lang="EN-GB">Time 
je glavni zadatak bio izvršen. Mi u štabu bataljona, kao i svi borci, bili smo 
veoma zadovoljni. Posle toga porušili smo i objekte u rudniku uglja. Ubijeno je 
preko 30 neprijateljskih vojnika i nekoliko zarobljeno.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Đuran KOVAČEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_155.htm"><b>Prethodni dokument</b></a></TD>
<TD><a href="31_157.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

