<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_12.htm"><b>Prethodni dokument</b></a></TD>
<TD><a href="40_14.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm">NERIJEŠIVI ZADACI</h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Uvjeti 
su zahtijevali formiranje nove vlade nacionalnog jedinstva, i to je bio prvi 
zadatak koji je očekivao oficire čija je pobuna uspjela. Trebalo je nekoliko 
dana uvjeravati dra Mačeka, vođu Hrvatske seljačke stranke — vodeće 
ne-srpske stranke u zemlji — da prihvati mjesto u kabinetu. Za njegov način 
mišljenja udar je bio čisto srpska stvar, usmjerena ne samo protiv kneza 
Pavla, nego i protiv sporazuma Cvetković-Maček, i on je oklijevao da ude u 
novu vladu. Međutim, njegovo je sudjelovanje bilo stvar od najveće važnosti, 
jer je trebalo pokazati punu suglasnost njegove stranke.<sup>74</sup> Iako ni Maček 
ni Simović u svojim memoarima ne spominju da je Maček postavljao uvjete za 
svoj ulazak u vladu, nema sumnje da je on to učinio. Uvjeti su bili: prvo, da 
se prizna sporazum o hrvatskoj autonomiji od 26. augusta 1939, te da se prošire 
neke ovlasti Banovine Hrvatske, posebno s obzirom na kontrolu žandarmerije i 
policije; drugo, da nova vlada u potpunosti prihvati sve obaveze koje je 
Jugoslavija prihvatila pristupajući Trojnom paktu u Beču, 25. marta; treće, 
da jedan vodeći Srbin i jedan vodeći Hrvat privremeno preuzmu ulogu regenata. 
Prva su dva uvjeta bila u potpunosti prihvaćena,<sup>75</sup> ali budući da je 
kralj Petar već bio proglašen punoljetnim, jedva da je bilo moguće nametnuti 
novo regentstvo. Kad se vodstvo Hrvatske seljačke stranke sastalo u Zagrebu 1. 
aprila da raspravi Mačekovo sudjelovanje u Simovićevoj vladi, složilo se o još 
jednoj dodatnoj točki: odlučeno je da se u slučaju rata i eventualne namjere 
vlade da ode u izbjeglištvo, Maček, kao potpredsjednik, zahvali, te da se 
vrati u Zagreb, a njegovo bi mjesto popunio tajnik stranke dr Juraj Krnjević.<sup>76</sup> 
Nije poznato da li je Maček o ovome uvjetu obavijestio Simovića kad su se </span><span lang="DE" style="mso-ansi-language:
DE">tri</span><span lang="HR" style="mso-ansi-language:HR"> dana kasruje sastali 
u Beogradu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">74 
Boban, str. 359.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">75 
Ibid, </span></i><span lang="HR" style="font-size:
7.0pt;mso-ansi-language:HR">str. 363-371.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">76 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 366, 373. Krnjević je godine od 1929-1939. proveo u 
egzilu.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ulazeći 
u Simovićevu vladu kao prvi potpredsjednik, dr Maček je kao uvjereni pacifist 
nesumnjivo vjerovao da pomaže očuvanju mira i teritorijalnog integriteta 
zemlje.<sup>77</sup> Ali čini se da je već na prvom sastanku kabineta, 5. 
aprila poslije podne, shvatio da su mu nade uzaludne. Razmatrajući taj sastanak 
u svojim memoarima, Maček piše: »Onda je počeo govoriti Simović. Njegov 
govor nije imao nikakav politički sadržaj i sastojao se u cjelini od 
patriotskih fraza i nacionalnih parola. Postalo.je jasno da Simović želi u rat 
pod svaku cijenu.«<sup>78</sup> Prema slovačkom diplomatu, koji je dobro 
poznavao Mačeka i nakon tog sastanka razgovarao s njim, Maček je shvatio da su 
njegovi mirotvorni napori propali, da su on i njegova politika propali, te da je 
on još samo jedan slomljeni starac.<sup>79</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">77 
Za tekst Mačekove izjave za štampu vidi <i>Poruka </i>br. 2-3, str. 7, kako je 
preštampana iz <i>Obzora, </i>Zagreb, 4. </span><span style="font-size:7.0pt">IV</span><span lang="HR" style="font-size:7.0pt;mso-ansi-language:HR"> 
1941.<span style="letter-spacing:
-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">78 
Maček, str. 223.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">79 
Za puni tekst poruke njemačkog </span><span style="font-size:7.0pt">charge</span><span style="font-size:7.0pt;mso-ansi-language:HR"> 
</span><span style="font-size:
7.0pt">d</span><span lang="HR" style="font-size:7.0pt;mso-ansi-language:HR">' </span><span style="font-size:7.0pt">affaires</span><span lang="HR" style="font-size:7.0pt;
mso-ansi-language:HR"> svom ministarstvu, koja se bazira na saopćenju slovačkog 
diplomata, vidi Boban, str. 371.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Na 
kraju, vlada je sastavljena od vodećih predstavnika svih značajnih političkih 
stranaka, što ju je bar po imenima činilo »najjačom« jugoslavenskom vladom 
čitavog međuratnog razdoblja. Ilegalna Komunistička partija Jugoslavije nije, 
naravno, bila zastupljena, niti su antikomunističke mjere popustile. Nova vlada 
se u tom pogledu nije razlikovala od stare, a također je htjela izbjeći očiti 
izazov Hitleru. Stvarno je, naime, vlada bila krajnje razjedinjena i zbog toga 
slaba. Sudeći po njihovim riječima i djelima, mišljenje članova Simovićevog 
kabineta o osnovnom problemu rata ili mira s Njemačkom bilo je oštro 
podijeljeno u dvije grupe. Dobra trećina vlade stajala je u sredini. Osim 
predsjednika Simovića (koji je uz to bio i načelnik Glavnog đeneralštaba) i 
generala Bogoljuba Ilića, ministra vojske i mornarice, bilo je još nekoliko 
političara jako protivnih Osovini. Među njima su bili Srđan Budisavljević 
(unutrašnji poslovi) i Sava Kosanović (snabdijevanje), obojica članovi 
Samostalne demokratske stranke, općejugoslavenske partije kojom su dominirali 
Srbi iz Hrvatske; Branko Čubrilović (poljoprivreda), bosanski član srpske 
Zemljoradničke stranke, i Radoje Knežević (ministar dvora), član skoro 
isključivo srpske, Demokratske stranke. Na suprotnom kraju bili su oni članovi 
kabineta koji su iskreno htjeli da Jugoslavija ispuni obaveze preuzete stupanjem 
u Trojni pakt 25. marta i koji su tražili dodatne garancije u nadi da će na 
taj način sačuvati mir i teritorijalni integritet zemlje. Osim Mačeka kao 
prvog potpredsjednika, u tu su grupu spadala i četiri člana Hrvatske seljačke 
stranke: Ivan </span>Andres<span lang="HR" style="mso-ansi-language:HR"> 
(trgovina i industrija), Josip Torbar (pošte i telegrafi), Juraj Šutej 
(financije) i Bariša Smoljan (ministar bez portfelja); Momčilo Ninčić 
(vanjski poslovi), član, gotovo isključivo srpske, Radikalne stranke; Džafer 
Kulenović (šume i rude) iz Jugoslavenske muslimanske organizacije, stranke 
bosanskih Muslimana, i dva člana Slovenske ljudske stranke, koja je bila u 
uskoj vezi s katoličkom crkvom, </span>Fran<span style="mso-ansi-language:HR"> </span>Kulovec<span lang="HR" style="mso-ansi-language:HR"> 
(javni radovi) i Miha Krek (ministar bez portfelja). Preostalih sedam članova 
kabineta bili su u sredini, neki od njih skloniji prvoj, a neki drugoj grupi. To 
su bili </span>Milan<span style="mso-ansi-language:HR"> </span>Grol<span lang="HR" style="mso-ansi-language:
HR"> (socijalna politika i narodno zdravlje) i Boža Marković (pravda), obadva 
iz Demokratske stranke; Miloš Trifunović (prosvjeta) iz Radikalne stranke; 
Bogoljub Jeftić (saobraćaj) i Jovo Banjanin (ministar bez portfelja) članovi, 
uglavnom srpske, Jugoslavenske narodne stranke i Marko Daković (ministar bez 
portfelja), crnogorski političar.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jasno 
je da oficiri koji su izvršili puč nisu bili spremni preuzeti isključivu 
odgovornost za sudbinu zemlje i zbog toga su inzistirali da Simović stvori 
vladu sa širokim stranačko-političkim sudjelovanjem. To je više od svega bio 
dokaz da oficiri nisu imali dugoročni plan, a još manje detaljni politički 
program. Široka politička lepeza nove vlade onemogućila je jedinstvo mišljenja 
i ciljeva. Ali akcijom zbacivanja režima kneza Pavla, a time implicitnog 
negiranja jugoslavenske pripadnosti Trojnom paktu, oni su čini se odrazili 
političke želje velikog dijela vojske, srpskih opozicionih grupa, vjerskih i 
kulturnih snaga, jednako kao i srpskog naroda i određenog dijela ne-srpskog 
stanovništva širom zemlje. Svi oni koji su odlučno stajali iza nove vlade 
bili su emocionalno odani paroli »Bolje rat nego pakt, bolje grob nego rob«, 
koja se na dan pobune izvikivala na ulicama Beograda i mnogih drugih gradova. 
Ali to je bila parola, a ne program po kojem bi se moglo upravljati zemljom u 
opasnim vremenima. Dilemu vlade prikladno je opisao pukovnik Kljaković u 
komentarima kojima je popratio memoare generala Simovića:<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">»Nije 
prošlo ni dva dana od izvršenog udara, kada je Simovićevoj vladi bilo jasno 
da su novi prijatelji (Engleska, SAD) nemoćni da išta efikasno urade u korist 
Jugoslavije, dok izazvani nesuđeni saveznici (Nemačka, Italija) poseduju 
veliku snagu. Između ova dva pola, vlada nije bila u stanju da nade neko svoje 
rešenje. Sada se svaki njen akt brižno odmeravao, da se ne zameri ni jednoj 
strani i to će biti suština spoljne politike.«<sup>80</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">80 
Kljaković, u <i>Politici, </i>25. </span><span lang="DE" style="font-size:7.0pt;mso-ansi-language:DE">IX</span><span lang="DE" style="font-size:7.0pt;mso-ansi-language:HR"> 
</span><span lang="HR" style="font-size:7.0pt;mso-ansi-language:HR">1970.<span style="letter-spacing:
-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Posebno 
zanimljivo je, naravno, pitanje što je na ime pomoći nova vlada primila od 
Britanaca, nakon što su njeni tvorci poslušati britanski savjet da zbace vladu 
koja je potpisala Trojni pakt. Odgovor je - ništa, osim pohvale, savjeta i obećanja. 
O tome su Britanci zapravo već prije odlučili, kako je to u poruci od 24. 
marta Eden objasnio Campbellu u Beogradu. Eden je upravo dao Campbellu slobodne 
ruke da pomogne srušiti kneza Pavla. Ali ga je kasnije istoga dana obavijestio 
da neće biti moguće isporučiti Jugoslaviji ništa od oružja koje je sada u 
rukama britanskih trupa, da Jugoslaveni također ne bi mogli upotrijebiti to oružje 
bez prethodnog uvježbavanja, „te „nadalje, da nema drugog raspoloživog 
.izvora oružja.<sup><span style="letter-spacing:-.4pt">81</span></sup><span style="letter-spacing:-.4pt"> 
</span>U svojoj prvoj poruci Simoviću, 4. aprila, </span>Churchill<span lang="HR" style="mso-ansi-language:HR"> 
ga obavještava o masovnim pokretima njemačkih trupa prema Jugoslaviji i daje 
mu svoj, već uobičajeni, savjet: »Najbolji potez prema pobjedi i sigurnosti 
jest da se izbori odlučna prethodna pobjeda u Albaniji i pokupe gomile opreme 
što će vam pasti u ruke.«<sup>82</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">81 
Eden, str. 264.<span style="letter-spacing:-.65pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span style="font-size:7.0pt">82 
Churchill, <i>The Second World War, </i></span><span lang="HR" style="font-size:7.0pt;mso-ansi-language:HR">III, 
174.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Vlada 
generala Simovića izjasnila se spremnom da prihvati sve međunarodne obaveze 
prijašnje vlade, uključivši pristupanje Trojnom paktu, pod uvjetom da 
nacionalni interesi Jugoslavije budu zaštićeni. To nije rečeno samo dru Mačeku 
s namjerom da uđe u vladu kao potpredsjednik; glavni akter pobune, general 
Mirković, rekao je to također njemačkom vojnom atašeu u Beogradu, a najviše 
je to naglasio ministar vanjskih poslova Ninčić, u izjavi predanoj 30. marta 
Viktoru </span><span lang="DE" style="mso-ansi-language:DE">von</span><span lang="HR" style="mso-ansi-language:
HR"> Heerenu, njemačkom poslaniku u Beogradu (izjavi koja je za informaciju 
poslana svim jugoslavenskim predstavništvima u inozemstvu):<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Sadašnja 
kraljevska jugoslavenska vlada ostaje vjerna principima poštivanja zaključenih 
međunarodnih ugovora, među koje spada i protokol potpisan 25. ovog mjeseca u 
Beču. Vlada će na najodlučniji način inzistirati da ne bude uvučena u sadašnji 
sukob. Njena glavna briga bit će posvećena održanju dobrih i prijateljskih 
odnosa sa svojim susjedima, njemačkim Reichom i kraljevinom Italijom. 
Kraljevska vlada je posebno zainteresirana za način primjene spomenutog 
protokola; u vezi s tim ona će pomnjivo štititi sve bitne interese 
jugoslavenske države i naroda.<sup>83</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">83<i> 
DGFP, </i>serija D, sv. </span><span style="font-size:7.0pt">XII</span><span lang="HR" style="font-size:7.0pt;mso-ansi-language:HR">, 
str. 421-422. Kad se </span><span lang="DE" style="font-size:7.0pt;mso-ansi-language:DE">von</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">Heeren</span><span lang="HR" style="font-size:7.0pt;mso-ansi-language:HR"> 
vratio u ured iz posjete ministarstvu vanjskih poslova, našao je poruku iz 
Berlina s instrukcijama da on i ostalo osoblje poslanstva izbjegava svaki 
kontakt s jugoslavenskim službenim licima. Nijemci nikad nisu odgovorili na Ninčićevu 
notu. </span><span lang="DE" style="font-size:7.0pt;mso-ansi-language:DE">Von</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">Heeren</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">je</span><span lang="HR" style="font-size:7.0pt;mso-ansi-language:HR"> 
bio pozvan u Berlin da podnese izvještaj, a otpravniku poslova je naređeno da 
prema jugoslavenskim vlastima bude krajnje rezerviran. </span><i><span style="font-size:7.0pt">Ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 
422-423. 2. </span><span style="font-size:7.0pt">IV</span><span lang="HR" style="font-size:7.0pt;
mso-ansi-language:HR"> Nijemci su naredili hitnu evakuaciju svih osim nekoliko 
službenika svog poslanstva u Beogradu. Istovremeno je otpravnik poslova bio 
obaviješten da sugerira diplomatima prijateljskih zemalja u Beogradu da većinu 
svog osoblja pošalju kući ili u neku neutralnu zemlju. </span><i><span style="font-size:
7.0pt">Ibid</span><span lang="HR" style="font-size:7.0pt;mso-ansi-language:
HR">, </span></i><span lang="HR" style="font-size:7.0pt;mso-ansi-language:HR">str. 
431-432. Smisao svih tih poteza bio je očit: do njemačkog napada na 
Jugoslaviju bilo je još samo par dana.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ninčić 
je naravno djelovao s nalogom i odobrenjem predsjednika vlade Simovića, i 
(prema mojim izvorima) primio je od Simovića memorandum u kojem se kaže da 
Jugoslavija ne bi trebala pokazivati nikakve probritanske simpatije, već treba 
slijediti politiku neutralnosti; da će Jugoslavija u stvari zaštititi lijevi 
bok Talijanima u Albaniji i desni bok Nijemcima u Bugarskoj, te nadalje, da 
treba okupirati Solun kako bi tamo spriječila iskrcavanje antinjemačkih snaga.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nova 
je vlada ipak htjela od Nijemaca dodatna uvjerenja i pokušavala je stoga 
povesti nove pregovore - ne samo u Beogradu već i u Budimpešti (s njemačkim 
predstavnicima koji su trebali doći na pogreb mađarskog predsjednika vlade 
Pala Telekija), a poslije toga i u Berlinu - i prilično naivno je tražila </span><span lang="DE" style="mso-ansi-language:
DE">da</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Mussolini</span><span lang="HR" style="mso-ansi-language:
HR">, nikakav prijatelj Jugoslavije, posreduje za Jugoslaviju..kod Hitlera. 
Jugoslavenski predstavnici za ove razgovore već su bili imenovani, i određeno 
je da otputuju 6. ili 7. aprila.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
međuvremenu je nova vlada nastavila Cvetkovićevu politiku prema oružanim 
snagama ubrzavajući »aktiviranje« rezervista. (U početku nije htjela 
proglasiti opću mobilizaciju, smatrajući da bi to još više izazvalo Hitlera, 
što se nastojalo izbjeći). Učinjeni su neki prilično neefikasni pokušaji da 
se hrana i druge vojne rezerve prebace iz izloženijih ravničarskih krajeva na 
sjeveru u manje pristupačne planinske krajeve u centralnom dijelu zemlje. 
Beograd, Zagreb i Ljubljana proglašeni su u slučaju rata otvorenim gradovima. 
Idući stopama svojih prethodnika, vlada je poduzela posljednji pokušaj da 
poboljša svoj položaj jačanjem odnosa sa Sovjetskim Savezom, i u tu svrhu 
potpisan je u Moskvi, noću od 5. na 6. aprila, ugovor o prijateljstvu i 
nenapadanju. To je bio, međutim, uzaludni diplomatski potez, koji na postojeću 
situaciju nije mogao imati nikakvog stvarnog utjecaja.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Retrospektivno 
gledano, jasno je da novi režim nije imao vremena da učvrsti svoju političku 
vlast u zemlji. </span><span lang="DE" style="mso-ansi-language:DE">Nije</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">imao</span><span lang="HR" style="mso-ansi-language:HR"> 
ni vremena ni sredstava da zemlju politički, psihološki, vojno i ekonomski 
pripremi za poduzimanje bilo kakvog produženog oružanog otpora. Nije .imao 
iluzija o stanju u kojem se našla zemlja ni o šansama da se uspješno 
suprotstavi invaziji sila Osovine. Tako je režim, pokušavajući učvrstiti 
svoju obrambenu sposobnost, a da ne izazove Hitlerov gnjev, istovremeno pokušavao 
povesti nove razgovore s Nijemcima, nadajući se da će dobiti daljnje garancije 
za državni suverenitet i nacionalnu nezavisnost. Ali da bi se s Osovinom mogao 
sklopiti bilo kakav novi sporazum, volja za pregovorima trebala je biti 
obostrana. Glavna Hitlerova briga u tom času bio je vremenski raspored za 
planirani napad na Sovjetski Savez i nije imao ni vremena ni volje da pregovara 
s Jugoslavenima, tim više što je državni udar smatrao osobnom uvredom i 
uvredom Trećega Reicha. Zbog toga je 27. marta, nekoliko sati nakon primitka 
vijesti o pobuni, izdao direktivu (br. 25) za napad na Jugoslaviju u najkraćem 
mogućem roku: »Vojni puč u Jugoslaviji promijenio je političku situaciju na 
Balkanu. Čak i ako bi Jugoslavija brzo dala izjavu o lojalnosti, mora se 
smatrati neprijateljem i zato je treba uništiti što je brže moguće.«<sup>84</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">84<i> 
</i></span><i><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 395-396.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Da 
je udar od 27. marta bio važan ali sporan događaj jugoslavenske povijesti, 
potvrđuje i način na koji se ocjenjivao i još uvijek ocjenjuje. Većina 
otvorenih srpskih nacionalista i veliki dio predstavnika prijašnjih vladajućih 
grupacija ukazuje na njega s ponosom. Pristaše politike prilagođavanja Osovini 
tvrde da je Jugoslavija bez tog događaja mogla ostati neutralna i tako izbjeći 
invaziju i mnoge posljedice drugog svjetskog rata, ili da je mogla ući u rat u 
povoljan čas i s malo žrtava. Rukovodstvo Komunističke partije Jugoslavije 
reklo je o tom događaju slijedeće:<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">»Prvi 
revolucionarni proboj starog političkog sistema odigrao se 27. marta 1941. 
godine. Puč prozapadno orijentisane frakcije buržoazije i vojnih vrhova protiv 
pristupanja Jugoslavije hitlerovskom bloku, prevaziđen je raspoloženjem i 
kretanjem narodnih masa, jer rastući revolucionarni demokratski pritisak koji 
se ostvarivao pod rukovodstvom Komunističke partije, nije dopustio da taj puč 
ostane u granicama u kojima su ga pokušavali da zadrže njegovi nosioci. 
Komunistička partija uspjela je da ga dalje razvije u pravcu dubljeg 
revolucionarnog pokreta.«<sup>85</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">85 
</span><span lang="DE" style="font-size:7.0pt;mso-ansi-language:DE">VII</span><span lang="HR" style="font-size:7.0pt;mso-ansi-language:HR"> 
kongres SKJ, str. <b>991. Vidi također Kardelj, »Deset godina Narodne 
revolucije«, str. 55-59.</b><span style="letter-spacing:-.2pt"><o:p>
</o:p>
</span></span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Bez obzira kako puč tumačili njegovi izvodioci i pristaše, ili oni 
protiv čije je politike bio početno usmjeren, ili oni koji su se njime najviše 
okoristili, nema nikakve sumnje da je njegov neposredni učinak bio ogroman i da 
je postao početnom točkom uspješne komunističke revolucije. U slijedećoj će 
se glavi pokazati da je to, također, prouzročilo sudbonosno odlaganje njemačkog 
napada na Sovjetski Savez, činjenicu od vrlo velike važnosti za konačnu 
pobjedu Saveznika nad silama Osovine.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_12.htm"><b>Prethodni dokument</b></a></TD>
<TD><a href="40_14.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

