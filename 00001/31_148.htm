<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_147.htm"><b>Prethodni dokument</b></a></TD>
<TD><a href="31_149.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">GAĐALI 
SMO AVIONE U SINJU</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:20.0pt;line-height:
91%"><span lang="EN-GB">Po stizanju na marševski cilj, 3. bataljon je 19. 
septembra 1943. godine dobio zadatak da zaposedne položaj prema gradu Sinj. 
Zatvarali smo glavnu komunikaciju od Sinja ka Splitu. Ispred naših položaja 
protezalo se široko Sinjsko polje, koje prvi put posmatramo, i to sa mnogo 
radoznalosti. Očaravaju nas prirodne lepote ovog polja iza koga se na severu 
visoko dižu grebeni Dinare. Ispred nas, na udaljenosti 5 do 6 km, na ivici 
polja, protezalo se dugo naselje Sinja. U polju se nalazio aerodrom koji su 
Nemci koristili. Udaljenost naših položaja od aerodroma, po našoj oceni, bila 
je oko 3,5 km.</span></p>
<p class="MsoNormal" style="text-indent:20.0pt;line-height:91%"><span lang="EN-GB">20. 
septembra 1943. godine 2. četa i protivtenkovsko topovsko odeljenje 37 mm su na 
svojim položajima izradili streljačke zaklone. Nalazili smo se u punoj 
borbenoj gotovosti. Očekivali smo da nas neprijatelj, uz podršku tenkova, sa 
pravca Sinja, svakog momenta može napasti. Tobdžije su, pored osnovnog 
pripremili i dva rezervna vatrena položaja. Neposredno iza zaposednutih položaja 
2. čete, na udaljenosti 500 metara nalazio se štab 3. bataljona. Ovog dana 
borce 2. čete na položaju su posetili i s njima razgovarali članovi štaba 
bataljona. </span><span lang="DE" style="mso-ansi-language:DE">Sunce na 
dalmatinskom kršu prosto je peklo, iako je bio septembar. Borci su nastojali da 
pronađu neku hladovinu, sklanjali se ispod drveća, pod stabla smokava i ispod 
lišća vinove loze.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">U 
popodnevnim časovima 20. septembra sa pravca Mostara i Imotskog neprijatelj je 
užurbano prenosio avionima nove jedinice, za pojačanje sinjskog garnizona. 
Pratili smo kako se na aerodromu spuštaju i uzleću neprijateljski avioni, Tobdžije, 
pošteđene od napada neprijateljskih tenkova, dale su predlog komandantu 
bataljona da pokušaju gađati neprijateljski avion na aerodromu. </span><span lang="EN-GB">Komandant 
se složio sa predlogom. Topovska posluga na čelu sa komandirom voda Bojanom 
Tintorom i nišandžijom Nikolom Latinovićem i njegovim pomoćnikom Milanom 
Brkićem zvanim &quot;Krlja&quot;, za par sekundi okrenula je topovsku cev u 
pravcu aerodroma.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nikola je grubo nišanio, a posluga topa hitro je napunila cev. Kada je bilo 
sve u redu, posluga je dala nišandžiji znak i on je opalio prvu topovsku 
granatu. Po njenoj eksploziji konstantovan je podbačaj. Nišandžija je uzimao 
popravku, dok je posluga napunila top. Po opaljenju granate, neprijateljski 
avion našao se u plamenu. Posmatrajući ovaj redak događaj, gde su nas tobdžije 
iznenadile preciznošću u nišanjenju, komandant bataljona Puzić, a zatim i 
ostali, čestitali su nišandžiji i posluzi topa na ovom uspehu. Dugo smo 
posmatrali kako neprijateljski avion gori i kako se vojnici nespretno ponašaju 
na stajanci koju je zahvatio požar. Doznali smo da je u avionu izgorela posada 
aviona, 15 vojnika i 1 oficir, a na aerodromu je požar zahvatio vojnike i 
osoblje koje je opsluživalo avion.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bilo je milina posmatrati oduševljena lica naših boraca i starešina koji 
su imali priliku da lično učestvuju u posmatranju ovog retkog događaja i 
duela izmedu naših tobdžija i neprijateljskog aviona na aerodromu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nemci i ustaše su 22. septembra 1943. godine, uz podršku avijacije, izvršili 
snažan napad na naše položaje. </span><span lang="EN-GB">Ovog dana vodila se 
teška borba. Neprijatelj je pretrpeo osetne gubitke a mi u 2. četi smo imali 
nekoliko ranjenih drugova, a poginuli su delegat voda Jević Zdravko i desetar 
Jević Dušan.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Milenko STUPAR</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_147.htm"><b>Prethodni dokument</b></a></TD>
<TD><a href="31_149.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

