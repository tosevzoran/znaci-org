<html>
<head>
<meta http-equiv="Content-Type" content="text/html; charset=utf-8">

<title>priprema</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>priprema</b><br>


<CENTER><TABLE border="1"><TR><TD><a href="30.htm"><b>Sadr&#382;aj</b></a></TD>
<TD><a href="30_55.htm"><b>Prethodna strana</b></a></TD>
<TD><a href="30_57.htm"><b>Slede&#263;a strana</b></a></TD>  
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p> <p align=center><b>San mostarske noći</b><br> 
<b>Juče, ili kao da je bilo juče</b></p> 

<table style="float:right" width="320"><tr><td>
<img src="/images/20031.jpg" width="320"><br>
<center><b>grad iz bajke u kojem smokve rastu kroz prozore</b></center>
</td></tr>
</table>
<p>Ovaj put neću o ratu. Nego o zaljubljenosti.</p> 

<p>Neću o tome da je na jučerašnji dan pre 66 godina oslobođen Mostar. Jer, nema tu bog zna šta. Ratna operacija poput mnogih. Osmi dalmatinski korpus je, kao i obično, gazio sve pred sobom. Ovaj put ojačan 29. hercegovačkom divizijom. U jednonedeljnim završnim borbama potisnut je sa utvrđenih položaja i iz grada 370. nemački puk. Svi njegovi komandati bataljona su izginuli, kao i kdt. 116. izviđačkog bataljona. 369. nemački puk gotovo je uništen na području između Nevesinja i Mostara, a njegov komandant, pukovnik Wetzel izvršio je samoubistvo da ne bi pao u zarobljeništvo. Ranjeni major Landt, koji je preuzeo komandu, izdao je naređenje "spašavaj se kako ko može". Gonjene delove 370. pešadijskog, 649. artiljerijskog obalskog puka, 909. tvrđavskog bataljona i ostatke drugih jedinica prihvatio je 359. puk 181. divizije, koji se, kao korpusna rezerva, probio iz Sarajeva do Drežnice.</p> 

<p>Neću ni o Aleksi, Emini, ni onome "ostajte ovdje". Ni o Peru Zupcu i mostarskim kišama. Mada, ne mogu a da ne pomenem tu osobitu toplinu mostarskih majskih večeri, natopljenu gustim mirisom pitospora i zelenooke Neretve, koja prosto omami ljude, i u kojoj je jedino moguće i logično razrešenje vreli poljubac na skalinama pored reke.</p> 

<p>Naravno, neću ni o tome kako je ubijan Mostar. Kako ga je najpre raspamećivao bombama Momčilo Perišić, "vitez od Mostara", pa zatim Slobodan Praljak i njegovi. Kako su srušili Most, vandalizovali pratizansko spomen-groblje, pa ga Evropa obnovila, pa ga ovi opet porušili... O tome kako je u njemu zajedno živelo 34.247 Muslimana, 36.927 Hrvata, 20.271 Srba, 16.509 Jugoslovena, i 2.423 koje nije bilo ni briga. Dok nisu počele da padaju bombe i na grad se spustio strah i užas. Prasak bombi i užas ovaj put su prigušili ono "ostajte ovdje" i slili se u gromko "idite". Onaj Mostar, kao i ceo "onaj" svet, postoji još uglavnom virtuelno, gde se na društvenim mrežama i dalje zajedno ispija kahva, kava i kafa od Kanade, preko Norveške, do Novog Zelanda. Uspeli su da nas isteraju iz kuće, ali nas još nisu sasvim isterali iz nas samih.</p> 
<table style="float:right" width="320"><tr><td>
<img src="/images/mostar_01.jpg" width="320"><br>
<center><b>partizansko spomen-groblje (snimio: Marko Krojač)</b></center>
</td></tr>
</table>

<p>Svi znamo da je Mostar mrtav, i da se preselio u legendu. Ipak, juče je ta opštepoznata činjenica ponovo osporena. Jer, i posle svega, i uprkos svemu, deo Mostara ostao je i tamo gde bi mu se čovek najmanje nadao - u samom Mostaru. Juče se naime taj Mostar, "onaj" Mostar, izašao iz svog unutrašnjeg progonstva nametnutog mraka i samozaborava, izašao na ulice vlastitog grada, i oblepio ih plakatima sa jasnim provokativnim i subverzivnim sadržajem. Na plakatima je velikim slovima pisalo:</p> 

<p><a href="http://www.e-novine.com/drustvo/44798-Zaljubljeni-slobodu.html"><b><font size=4>Zaljubljeni u slobodu</font></b></a></p>

<p>Upravo povodom ponovnog rođenja Mostara 14. februara 1945, i iz nade i odlučnosti za još jedno ponovno uzdizanje iz pepela.</p>
<table style="float:right" width="320"><tr><td>
<img src="http://www.e-novine.com/files.php?file=photo/region/BiH/mostar/Antifa_Mostar_01_u_849256352.jpg" width="320"><br>
<center><b>izjava ljubavi (Antifašisti Mostar)</b></center> 
</td></tr>
</table>

<p>Za sada, to je ipak jedna od onih nesretnih ljubavi. Jer, oni koji su držali Mostar za grlo četiri godine, i koje je 14. februar pokopao, omogućivši gradu da ponovo prodiše, ustali su iz svojih grobova i ponovo pritisli njegove ulice. Francetić, Budak, Vokić, Lorković i četa njihovih vampira raširili su se i odomaćili kao bolest u tkivu nekad slobodnog grada.</p>

<p>No, kao što je poznato, kod zaljubljenosti nemaš pravo prigovara ni žalbe. Jednostavno te pogodi, i nadalje si u njenoj vlasti. Kao u pravoj ljubavnoj priči, nekad blizak sa svojom draganom, pa je huda sudbina otrgne iz zagrljaja. Ipak, daljina ne leči zaljubljenost.</p>

<p>To sam dakle hteo da kažem: Hteo sam da poručim "onim" Mostarcima da i ja osećam istu, njihovu, našu, zaljubljenost u Slobodu. I da se nadam da ćemo je zajedno ponovo osvojiti i prigrliti.
</p>
<CENTER><TABLE border="1"><TR><TD><a href="30.htm"><b>Sadr&#382;aj</b></a></TD>
<TD><a href="30_55.htm"><b>Prethodna strana</b></a></TD>
<TD><a href="30_57.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

