<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_1.htm"><b>Prethodna strana</b></a></TD>
<TD><a href="248_3.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center;line-height:150%"><b><span lang="SR" style="font-size:14.0pt;mso-bidi-font-size:10.0pt;mso-ansi-language:
SR">&nbsp;<o:p>
</o:p>
</span></b></p>
<p class="MsoNormal" align="center" style="text-align:center;line-height:150%"><b><span lang="SR" style="font-size:14.0pt;mso-bidi-font-size:10.0pt;mso-ansi-language:
SR">REČ UNAPRED<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Sasvim neočekivano, ali tiho i postojano, grad je počeo da tone. Razume 
se, on nije tonuo svuda podjednako, niti u svim svojim delovima. Bilo je to 
podzemno i podmuklo razaranje kome se nije mogao sagledati kraj. Počinjalo je 
obično time što se vrata ili prozori nisu mogli zatvoriti, pojavljivale su se 
pukotine, otpadao je kreč i malter. „Uveče smo zatvorili kućna vrata“ – 
moglo se čuti s raznih strana – „a ujutro ih nismo mogli otvoriti“. 
Podzemne vode i unutrašnje šupljine – tajni putevi soli i slane vode – 
uvlačili su u svoju utrobu zgrade, naseobine, ulice i cele četvrti. Kuća 
porodice Andrić na putu ka Slanoj banji, sazidana uoči rata, postala je 
merljivi pokazatelj mesečnog i godišnjeg tonjenja, pošto je tonula 
ravnomerno, celim svojim temeljom. Tokom posleratnih decenija razaranje je 
dobijalo obrise elementarne katastrofe. Jedne zgrade su raseljavane i pražnjene, 
a druge su se gradile da bi primile stanare iz kuća obeleženih bojom tonjenja. 
Uprava za tonjenje postala je najznačajnija ustanova u gradu koji je gubio svoj 
prvobitni oblik. Delovi grada iz predratnog vremena, koji su činili okosnicu 
urbane celine, postepeno su nestajali i pretvarali se u zatravljene površine, 
više ili manje smisleno uredjene. Jedan za drugim nestajali su simboli grada, 
gradske središnje tačke, gradjevine koje su davale pečat i ton, i činile 
njegov kulturnoistorijski ambijent. Hotel „Bristol“, visoka i ponosna 
gradjevina u samom centru, na glavnoj ulici, sa prostranom kafanom i bioskopom, 
srušen je, a mine kojima su razbijani njegovi temelji i zidine odjekivali su u 
glavama žitelja kao udarci u samo srce i kičmu grada. Okružni sud, Dom kola 
srpskih sestara, Kameni sud, Oficirski dom, zgrada Vojnog okruga, Zanatska škola, 
Sekulićeva stambena zgrada sa knjižarom i cela Srpska varoš, dospele su na žalosnu 
listu gradjevina osudjenih na smrt i javno pogubljenje. U to vreme jedan 
prijatelj mi reče: „Kad nam sruše Gimnaziju – više neću ići u Tuzlu“. 
Došao je i taj tužni dan – nestalo je veliko žuto zdanje gimnazije, a sa 
njime i deo nas i naše mladosti.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Tonjenje, magično i sudbinski neporecivo odredjenje svega onog što 
tone, bilo je od 60-ih godina tako naglo i sveobuhvatno, tako da je razorna 
snaga zahvatila više nego što se moglo očekivati. Vremenom je tonjenje 
izazvalo takve promene konfiguracije i izgleda grada, da su mnogi koji nisu bili 
decenijama u gradu pri susretu sa izmenjenom slikom grada dobijali šokove, a 
onaj ko bi se nekim slučajem posle dugo godina vratio u svoj rodni grad, neke 
delove ne bi mogao više da prepozna.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Rušenje je izazivalo bolne reakcije, jer je svaka kuća krila mnoštvo 
uspomena – dragi likovi koji su naslonjeni na prozore gledali na ulice, fasade 
zgrada koje su činile ukras grada, dvorišno zelenilo oko kuća koje je zajedno 
sa<span style="mso-spacerun: yes">&nbsp; </span>njima nestajalo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Još se nije našao pisac koji bi detaljno opisao Tuzlu kao što je to učinio 
Džems Džojs, pouzdani putovodja po Dablinu. Džojs je opisao svoj „dragi, 
prljavi Dablin“, tako verno, da bi ga i posle zemljotresa mogli rekonstruisati 
prema njegovom nacrtu. Kao takav on nikada neće nestati iako je u stvari, grad 
potpuno izmenio svoj lik. Pisac je napisao svoj grad. Kakva šteta da se nije našao 
pisac koji bi staru Tuzlu, koja inače propada u nepovrat tonjenja i erozije 
tla, oživotvorio putem slova i sačuvao ga za istoriju. Tuzla kakvu je pamtimo 
neizmerno se razlikuje od današnje razglednice Tuzle. Grad je bio jasno 
omedjen, skladno izgradjen, bez prevelikih kontrasta, sa uredjenim centrom i 
kompaktnim, izdvojenim naseljima; kvartovima poleglim po blagim, brdovitim 
padinama koje su se spuštale prema koritu rečice Jale – do industrijskih 
predgradja Tuzle, ka Kreki, Bukinju, Moluhama, odakle se izlazilo u čistu 
prirodu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Grad je postepeno izlazio iz svog ležišta. Nevidljive opruge koje su ga 
držale utemeljenog i definitivnog, rašrafile su se, i njegovi obrisi utkani u 
našu dušu i pamćenje počeli su da menjaju svoj lik. Svakim dolaskom u grad, 
sa užasom smo mogli da ustanovimo šta je otišlo u nepovrat – stvarali su se 
brisani prostori, praznine bez smisla i logičke povezanosti.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Vreme je činilo svoje, pa je došlo do onog momenta kad se čovek mogao 
zapitati, kako se zvala moja ulica, - trenutak kad je osetio potrebu da napiše 
ono što je zapamtio o tim iščezlim ulicama. Na razmedju izmedju grada kakav 
je nekada bio i novog rasporeda koji je nastajao, javila se ideja da napišem 
svoju viziju „stare Tuzle“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Tonjenje, zaborav, nestanak ljudi i kao poslednja kap zlosrećni društveni 
preokret i rat u Bosni, naveli su me, iako nisam imala spisateljske sklonosti da 
zabeležim i posvedočim o gradu, i pre svega o ljudima kakvi su nekad bili i 
ostali u mom pamćenju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Da bi se čuli glasovi prohujalog vremena i njegove skrivene poruke, mora 
se oživeti sećanje na to vreme u svim detaljima i zapamćenim činjenicama, 
kako bi sačuvali od nestajanja već iščezle vrline: život u zajedništvu, 
toleranciju, patrijarhalnu pristojnost i uvažavanje čoveka.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Stoga je teško razrešiti nedoumicu kako da čovek napiše sećanja na 
detinjstvo. Da li da pomno rekonstruiše svaki zapamćeni detalj i svaku osobu 
vrednu pažnje, ili pak, da se prepusti mašti na osnovu zapamćenog, iznutra dočara 
atmosferu i iščezli svet. Kako za ovu drugu, lepšu, literarnu varijantu nisam 
prirodno obdarena, odlučila sam se da podjem putem rekonstruisanja činjenica, 
sa što većom mogućom verodostojnošću, kako bi onda ovo pisanje postiglo bar 
jedan cilj – tačnost faktografije i obuhvatnost podataka.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kad pišu sećanja, ljudi ipak, najviše pišu o sebi. Moja želja je 
bila da što manje pišem o sebi, a što više o onima koji nisu mogli da ostave 
pisani trag, niti mogu više da govore, da bi se, prelomljeni kroz moju dečju 
svest i sećanje, prikazali profili njihovih nezaboravnih ličnosti.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Francuski travar Maurice Mességué, zaljubljenik u bilje i svoga oca, u 
knjizi „O ljudima i travama“, rekao je: „U našem se kraju kaže da reka 
ostaje nepoznata sve dok joj se ne otkrije izvor. Meni je izvor otac ... Bistar 
je to i svež izvor, raspevani izvor, okružen divljim biljem, oporim i nežnim. 
Njemu dugujem sve – ljubav prema životu, svoje znanje i uspeh. On je obeležio 
ceo moj život, koji postaje shvatljiv jedino kad se shvati moja ljubav prema 
njemu“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Bila bih u stanju da u celini potpišem ovaj citat u punoj saglasnosti sa 
ovde rečenim, s tim što bi jedina promena mogla da bude, umesto „okružen 
divljim biljem“, „okružen bebama i malom decom“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ovi redovi su ispisani sa željom i namerom da se, pored ostalog, oživljavanjem 
sećanja na zajednički provedene dane u Tuzli, na neki način odužim čoveku 
kome su u četrdesetdrugoj godini ostrašćeni sunarodnjaci oduzeli život. 
Stoga sa sigurnošću mogu reći da su prvih 15 godina mog života, srećno doba 
ispleteno zlatnim nitima detinjstva, ozareno svetlosnim očevim likom, najsrećniji 
deo mog života koji više nikada nije dostignut.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Otuda je detinjstvo bilo i ostalo – moj svetionik.</span><span lang="SR" style="font-size:14.0pt;mso-bidi-font-size:10.0pt;font-family:Symbol;
mso-ansi-language:SR;mso-bidi-font-weight:bold"><o:p>
</o:p>
</span></p>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_1.htm"><b>Prethodna strana</b></a></TD>
<TD><a href="248_3.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

