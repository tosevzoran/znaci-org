<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 3</b><br> 

<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_36.htm"><b>Prethodni dokument</b></a></TD>
<TD><a href="4_12_3_38.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ 717. PEŠADIJSKE DIVIZIJE OD 14. MARTA 
1943.KOMANDANTU NEMACKIH TRUPA U NDH O VOJNO-POLITIČKOJ SITUACIJI I DEJSTVIMA 
DIVIZIJE U BOSNI[1]</strong></p>
<p align="left"><strong>Poverljivo</strong></p>
<p align="left">Div. kom. mesto 14. 3. 1943.</p>
<p>717. PEŠ. DIVIZIJA</p>
<p>Odelj. Ia, br. 249/43. pov</p>
<p>Predmet: Podnošenje procene situacije.</p>
<p>Veza: K-dant nemačkih trupa u Hrvatskoj, Ia br. 1378/43. pov. od 4. 3. 
1943.[2]</p>
<p align="center">KOMANDANTU NEMAČKIH TRUPA U HRVATSKOJ</p>
<p>U vezi tačke 3 gornjeg naređenja, podnosi se sledeći izveštaj:</p>
<p align="center">I. POLITIČKA SITUACIJA</p>
<p>Sam rejon koji je divizija u izveštajnom periodu (od 5. do 15. 3.) prošla 
je retko naseljen i, zbog bežanja i odvođenja ljudi kao i razaranja, skoro je 
nenastanjen.[3] S obzirom na njihovo ranije živo učešće u ustaničkom 
pokretu, sadašnje lojalno držanje dela muslimanskog stanovništva prema nemačkom 
Vermah-tu izgleda protivrečno. Ova protivrečnost objašnjava se činjenicom da 
Muslimani uvek idu zajedno sa vladajućom silom i da na partizane gledaju kao na 
tako nešto.</p>
<p>Od pojave nemačkog Vermahta i poraza partizana, simpatije za ove su u naglom 
padu. Tamo gde još postoji suzdržavanje, to treba pripisati bojazni od 
povratka ustanika. Brzim i sigurnim posedanjem područja od strane hrvatskih 
upravnih organa i odgovarajućih izvršnih organa, područje bi se moglo brzo 
smiriti.</p>
<p>Prema izjavama zarobljenika, među ustanicima koji potiču iz krugova 
inteligencije prošireno je mišljenje da komunistički pokret u Bosni ne bi 
nikada mogao da uhvati koren da mu postupci ustaša nisu pripremili put. Sedište 
malobrojnog dela obrazovanih i ubeđenih komunista treba tražiti u većim 
gradovima, dok je seosko stanovništvo delom iz straha za život i imanje a 
delom zbog pritiska prišlo ustanicima.</p>
<p align="center">II. SITUACIJA KOD NEPRIJATELJA</p>
<p>Mestimični žilav otpor neprijatelja s obe strane doline Rame, poslednjih 
dana, treba pripisati poteškoćama koje neprijatelj ima u evakuaciji svojih više 
stotina ranjenika.</p>
<p>Iz izjava zarobljenika može se saznati da je neprijatelj prvobitno imao 
nameru da se prikupi u rejonu Gračanica — Rama i da se onda sa glavninom 
probije u pravcu severoistoka u severoistočnu Bosnu, odnosno zapadnu Srbiju. 
Kasnije izgleda da se razmatrala mogućnost da se kod Rame podeli i jedan deo 
(Srbi) da nađe pribežište u pokretu D. Mihailovića u Hercegovini i Crnoj 
Gori. Sada se može smatrati kao glavni pravac povlačenja neprijatelja jug i 
jugoistok, što se možda može pripisati sporazumu komunista sa D. Mihailovićem. 
Do ovog sporazuma je verovatno došlo na pritisak Moskve radi spašavanja 
glavnine potučenih partizana (članak u Donaucajtungu „Kapitulacija pred 
Sovjetima&quot; od 11. 3. 43). Izgledi neprijatelja da se povuče u pravcu 
jugoistoka i da privremeno nađe sklonište od neprekidnog gonjenja u planinama 
Crne Gore, prema izjavama zarobljenika i prebeglica, izgleda da su takođe 
razlog nepokolebljive volje za otporom većeg dela ustanika.—</p>
<p align="center">III. SOPSTVENA TAKTIČKA SITUACIJA I NAMERE 14. 3. 43.</p>
<p>Divizija nastupa prema Rami i Podhumu da bi tamo uspostavila vezu sa 718. peš. 
divizijom.[4] Dizanje u vazduh mosta na Rami kod k. 341 (1 km severozapadno od 
Gorice) i teški terenski uslovi jugoistočno od Prozora usporavaju postizanje 
naređenih ciljeva.[5]</p>
<p>Namera divizije:</p>
<p>Sa 749. gren. pukom osigurati put Rama — Konjic na liniji k. 828 južno od 
Rame — Dobrigošće prema jugu. Sa glavninom divizije pročešljati teren s 
obe strane doline Neretvice od Podhuma prema jugu i nadovezujući se na 749. 
gren. puk osigurati put Rama — Konjic do Ostrošca i sprečavati da se 
neprijatelj probije prema severu.</p>
<p align="center">VII.[6] SAOBRAĆAJNA SITUACIJA</p>
<p>Železnička pruga Travnik — Bugojno umnogome olakšava dotur sredstava za 
snabdevanje. Teškoće pričinjava put Bugojno — Prozor — Rama, jedini 
podesan za dotur. Razaranja pu-teva i mostova u većini slučajeva bila su uzrok 
velikog gubitka u vremenu. Sporazumom sa 369. peš. divizijom i strogim 
regu-lisanjem saobraćaja, nije došlo do većih zastoja na maršu.</p>
<p align="center">VIII. SITUACIJA U POGLEDU SNABDEVANJA I DOTURA</p>
<p>Snabdevanje divizije bilo je osigurano, nije bilo nekih naročitih poteškoća 
ili nestašica. Prebacivanje od puta dotura do jedinica skoro isključivo 
tovarnim grlima.</p>
<p>Zadatak divizije, da jakim levim krilom, prodre do Podhuma i da uspostavi 
vezu sa 718. peš. divizijom, imaće za posledicu da će se 737. gren. puk i 
Borbena grupa „Fogel&quot; sve više udaljiti od puta za dotur. Posledica 
toga, uprkos unapred predviđenim merama kako popuniti jedinice artiklima 
ishrane itd., biće da će neminovno doći do nestašice. Celokupan dotur u ovim 
najtežim planinskim uslovima obavlja se tovarnom stokom.</p>
<p>Pošto divizija kod svojih jedinica za snabdevanje ne raspolaže, tovarnim 
grlima, to ne može odatle da se očekuje pomoć. Zbog toga će verovatno morati 
da se preduzme snabdevanje iz vazduha.—</p>
<p align="center">IX. POJEDINOSTI</p>
<p>Snabdevanje divizije artiklima ishrane, odećom, novcem i ostalim potrebama 
bilo je osigurano i u vremenu od 1. do 15. 3. 1943. god. Hrane (tablica ishrane 
IV sa dodacima) je bilo u dovoljnim količinama, prehrambeni artikli su bili 
dobri. Povrće, odnosno kupus i krompir, nije moglo da se dotura zbog 
nedovoljnog transportnog kapaciteta. Posle završetka operacija predviđa se opšta 
zamena i čišćjenje odeće, naročito veša i obuće.</p>
<p>Kao hrana za konje, zbog nedovoljnog kapaciteta železnica, mogla se doturiti 
samo zob. Transporti sena, koji su već u Novoj Gradiški bili utovareni, jednim 
delom nisu upućeni na odredište, pošto je transportovanje bilo obustavljeno. 
Umesto nedostajućeg sena, odobrenjem intendanta komandanta nemačkih trupa u 
Hrvatskoj, u periodu od 18. do 22. 3. 43. izdavan je 1% obrok zobi.—</p>
<p align="center">X. ZDRAVSTVENO STANJE</p>
<p>Zdravstveno stanje kod jedinica je relativno vrlo dobro. Uprkos prehladama i 
promrzlinama nastalim usled vremenskih prilika i nedostatka smeštajnih 
objekata, bilo je malo oboljenja. Zabrinjavajuće je što je trupa 100% vašljiva 
i što je dovelo do pojedinih slučajeva pegavog tifusa. Devaširanje nije moguće. 
Doturen je rusla-prašak i izdat jedinicama. Uprkos detaljnom podučavanju, 
izgleda da jedinice nisu ubeđene u efikasnost rusla-praška. Na smetlištu 
jednog bivaka u G. Vakufu, napuštenog od jedinice, pronađena je kutija sa više 
stotina paketa rusla-praška.</p>
<p>Za obezbeđenje vitaminima bilo bi poželjno češće izdavanje jedinicama 
svežeg povrća ili kiselog kupusa.</p>
<p align="center">XI. STANJE KONJA</p>
<p>Po formaciji: 2.267&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
Na licu: 2.067</p>
<p>+ 106 u vet. bolnici</p>
<p>2.173</p>
<p>Izbačeno iz stroja usled dejstva neprijatelja&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
16 konja</p>
<p>Izbačeno iz stroja zbog drugih uzroka&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
11 „</p>
<p>Nesposobno za marš i predato vet. četi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;90 „</p>
<p>Ozdravilo i vraćeno u jedinice&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;46 „</p>
<p>Prilikom premeštanja 717. vet. čete iz Prijedora u Travnik, 24. 2. 43., 
moralo se predati armijskom sabirnom centru u Prijedoru 73 konja delom 
nesposobna za marš i transportovanje.</p>
<p>Od armije od početka dejstava upućeno je diviziji 46 konja.</p>
<p>Usled preteranog napora na marševima od Ključa do Jajca, gubici kod 
pojedinih jedinica zadnjih nedelja su u velikom porastu, tako da kapacitet 717. 
vet. čete nije više dovoljan, utoliko pre što je morala da preuzme i bolesne 
konje od vet. čete 369. divizije. Gasna komora za šugu sa 3 vojnika i 11 konja 
još se nalazi u Prijedoru. Sto se tiče dotura stočne hrane, učinjeno je što 
se najbolje moglo; ipak propisani obrok stočne hrane praktično nije došao do 
punog izražaja, jer je samo zob mogla da se doturi u dovoljnim količinama. 
Seno se katkad izdavalo samo u količini 1/3 propisanog obroka a slama se uopšte 
nije izdavala.</p>
<p>Smeštaj je skoro za čitavo vreme bio nedovoljan ili uopšte ga nije bilo. 
Imajući u vidu ove činjenice i početak menjanja dlake kod konja, ne može se 
u dogledno vreme od konja za-htevati veće marševe na teškom terenu sa raspoloživim 
nepodesnim vozilima. Konji koji su dobijeni od armije dobri su što se tiče 
njihove konstitucije, ali su još premladi, tako da se privremeno ne mogu uključiti 
kao prikladni za trupnu službu, naročito sve dotle dok ne bude bilo prikladnih 
kola.</p>
<p align="center">XII. STANJE POPUNE</p>
<p>U vremenu od 1. do 15. 3. 1943. za popunu došlo je: 3 podoficira i 42 
vojnika.</p>
<p>U štab za formiranje u Zemun do sada je stiglo 17 oficira za preformiranje u 
lovačku diviziju.</p>
<p>Sto se tiče vojnika, uputiće 13. odnosno 28. 3. 1943. g.: K-da 11. vojnog 
okruga 845 podoficira i vojnika, K-da 13. vojnog okruga 1792&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
„</p>
<p>K-da 17. vojnog okruga 2000&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
„</p>
<p>K-da Jugoistoka uputiće 442 podoficira.</p>
<p align="center">Zastupa k-danta divizije</p>
<p align="center">. . . [7]</p>
<p align="center">pukovnik</p>
<p>1Snimak originala (pisanog na mašini) u AVII, NAV—T-315, r. 2264, s. 
435—9.</p>
<p>2Tim dokumentom redakcija ne raspolaže.</p>
<p>3Opširnije o dejstvima 717. pd vidi u dnevnim izveštajima od 5. do 15. 
marta 1943. u Zborniku, tom IV, knj. 11, dok. br. 189, 193, 198, 203, 206, 212, 
215, 218, 221, 227 i 231.</p>
<p>4Vidi Zbornik, tom IV, knj. 11, dok. br. 234: dnevni izveštaj ne-mačkog Štaba 
za vezu pri Višoj komandi oružanih snaga „Slovenija— Dalmacija&quot; od 
16. marta 1943. o borbama protiv jedinica NOV u Bosni i Hercegovini.</p>
<p>5Vidi dok. br. 36.</p>
<p>6U originalu iza stava pod III stoji stav VII, VIII, IX, X, XI i XII.</p>
<p>7Potpis nečitak.</p>
<p>
<br>
<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_36.htm"><b>Prethodni dokument</b></a></TD>
<TD><a href="4_12_3_38.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
