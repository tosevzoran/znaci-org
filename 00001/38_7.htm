<html>
<head>
<meta http-equiv="Content-Type" content="text/html; charset=utf-8">

<title>ZATAMNJENA ISTINA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>Radoslav S. Nedovic, Pantelija Vasovic: ZATAMNJENA ISTINA</b><br>


<CENTER><TABLE border="1"><TR><TD><a href="38.htm"><b>Sadr&#382;aj</b></a></TD>
<TD><a href="38_6.htm"><b>Prethodni dokument</b></a></TD>
<TD><a href="38_8.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="margin-top:19.7pt;margin-right:0mm;
margin-bottom:0mm;margin-left:62.15pt;margin-bottom:.0001pt;text-align:center;
text-indent:-62.15pt;background:white"><b><span lang="SR-CYR" style="mso-ansi-language:
SR-CYR">IZBEGAVANJE SUKOBA SA NEMCIMA</span></b><span lang="SR-CYR" style="mso-ansi-language:SR-CYR"><o:p>
</o:p>
</span></p>
<p class="MsoNormal" style="margin-top:16.3pt;margin-right:.25pt;margin-bottom:
0mm;margin-left:0mm;margin-bottom:.0001pt;text-align:justify;text-indent:38.15pt;
line-height:13.7pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">Autori 
pripisivaše četnicima neke oružane akcije protiv okupatorskih jedinica u 
kojima sigurno nisu učestvovali. Na stranici 167. i 168. (prve knjige) oni pišu 
o oružanom sukobu koji je grupa četnika iz Graba pod komandom Gvozdena Šipetića 
imala sa Nemcima na planini Jelici, na potesu Karaula, 16. septembra 1941. Kao 
izvore tih tvrdnji uzeli su izjavu jednog nepouzdanog svedoka. Oni tvrde da je 
grabska grupa četnika, stupajući u borbu, &quot;dala veliki podsticaj 
partizanima&quot; i da je taj napad &quot;bio jedan od razloga za povlačenje 
Nemaca&quot;. Autori, dalje, navode da je &quot;godinama učešće četnika 
izostavljano iz ovih događaja&quot;. Mi tvrdimo da se o tim događajima nije ćutalo, 
ali da se ništa takvo nije dogodilo.<o:p>
</o:p>
</span></p>
<p class="MsoNormal" style="margin-right:1.45pt;text-align:justify;text-indent:
37.2pt;line-height:13.45pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">Mogli 
su autori o ovom događaju da nađu pravu istinu, ali ona njima nije odgovarala. 
O borbi koja je vođena na Karauli 16. septembra ima više zapisa i pisanih 
izjava aktera ovog događaja i istraživača koji su pisali u raznim 
publikacijama. Drugi podatak koji ne ide u prilog ovoj tvrdnji je taj da su četnici 
izvršili mobilizaciju tek 22. septembra, a zna se da pre toga datuma u Dragačevu 
nije bilo pod oružjem ljudi, osim nekoliko desetina oko štaba Jeličkog četničkog 
odreda, što potvrđuje i poručnik Jovan Bojović, komandant tog odreda.<sup>13<o:p>
</o:p>
</sup></span></p>
<p class="MsoNormal" style="margin-right:1.45pt;text-align:justify;text-indent:
37.2pt;line-height:13.45pt;mso-line-height-rule:exactly;background:white"><b><span lang="SR-CYR" style="font-size:10.0pt;mso-bidi-font-size:12.0pt;mso-ansi-language:
SR-CYR">13. &quot;Čačanski kraj u NOB - hronologija događaja&quot;, Čačak, 
1968,, str. 95.<o:p>
</o:p>
</span></b></p>
<p class="MsoNormal" style="margin-right:.95pt;text-align:justify;text-indent:
37.45pt;line-height:13.45pt;mso-line-height-rule:exactly;background:white"><span lang="SR-CYR" style="mso-ansi-language:SR-CYR">U 
želji da dokažu kako su četnici u ustaničkoj 1941. godini vodili borbu sa 
okuptorskim snagama na stranama 185. i 186. piše da su četnici &quot;pod 
komandom učitelja Dragomira Ćeramilca, rezervnog oficira, mobilisali ljude i 
poslali na položaj prema Nemcima koji su se povlačili prema Čačku. Borba je 
vođena u sadejstvu sa partizanima na relaciji Požega - Ovčar Banja - Čačak&quot;. 
Činjenica je da je Nemce u toj koloni, koja se povlačila iz Požege prema Čačku, 
napadala manja grupa građana, koju je predvodio Milojko Marković, član KPJ iz 
Dljina. Na istoj strani knjige autori na neki način to potvrdiše pravdajući 
Milutina Jankovića za ubistvo Vojislava Pajića zapisavši da je Janković to 
ubistvo učinio iritiran &quot;nepotrebnim stradanjem svog rodnog sela od nemačke 
vojske u povlačenju, koja je na tom delu napadnuta od partizana&quot;. Kao što 
se može videti, ovde se ne pominje da su i četnici napadali Nemce, što je 
jedino tačno. Time autori sami sebe demantovaše.</span></p>
<p class="MsoNormal" style="text-align:justify;text-indent:36.0pt"><span lang="SR-CYR" style="mso-ansi-language:SR-CYR">No, 
i pored ove činjenice, pogledajmo izvore koje su autori koristili i neke činjenice 
koje se vide iz tih izvora. Kao izvori za navedene konstatacije autori su 
koristili rukopisnu &quot;Hroniku Lučana&quot; Danila O. Belića, nastavnika. O 
tim događajima, na koje se autori pozivaju, Belić je govorio na 129, 130. i 
131. strani hronike. Slikajući zbivanja u vreme kada su se Nemci povlačili iz 
Požege i kada je vršena mobilizacija četnika, Belić zapisa: &quot;U Lučanima, 
pod rukovodstvom učitelja Dragomira Ćeramilca, rezervnog oficira, izvršena je 
mobilizacija. Ova mobilizacija je izvršena za zajedničku borbu protiv 
neprijatelja. I kad su sutradan Nemci svom snagom nastojali da prodru prema Čačku 
i dalje prema Kraljevu, onda svi stupe u borbu&quot;. Dalje se konstatuje: 
&quot;Četnici su se rasporedili i vodili borbu posebno, a partizanske grupe 
posebno, prema rasporedu štaba odreda&quot;. Dalje se konstatuje da je 
partizanskom grupom komandovao Milojko Marković i da je ova partizanska grupa 
vodila borbu sa Nemcima počev od šanca gde je sada most na Moravi preko 
Jelendola do Ovčar Banje. Posle te borbe uveče je ova grupa od desetak boraca 
održala sastanak u kući Dragoslava Markovića, kada je odlučeno ko će od 
ovih boraca da ide u partizanski odred, a ko ostaje da deluje u pozadini.<o:p>
</o:p>
</span></p>
<span lang="SR-CYR" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:SR-CYR;mso-fareast-language:
EN-US;mso-bidi-language:AR-SA">U izjavi koju je Ćeramilac dao Beliću ni reči 
o napadu četnika na Nemačku kolonu koja se povlačila iz Požege prema Čačku, 
niti o mestu odakle je ta grupa dejstvovala. On govori o stanju koje je bilo u 
vreme mobilizacije i o tome da su &quot;ljudi masovno bili bez oružja&quot;. On 
svedoči da su jednu grupu četnika hteli da pošalju za Požegu, ali su tamo već 
bili partizani. Dalje je on svoja kazivanja posvetio pripremi jedinice i pokretu 
za oslobođenje Čačka. Iz svega se vidi da Ćeramilac ni jedne reči nije 
kazao da su neki iz njegove jedinice napadali Nemce prilikom njihovog povlačenja 
iz Požege. Znači, o toj borbi četnika sa Nemcima nema ni jedne reči, osim 
uopštenog - da je Belić konstatovao da se &quot;pripremalo na zajedničku 
borbu protiv okupatora&quot;. Iz svih tih razloga možemo da uočimo kakva 
podmetanja autori &quot;Zatamnjene prošlosti&quot; ovim putem čine. Treba 
znati i da su Nemci po zauzimanju slobodne teritorije vodili istragu i 
organizovali poteru za ljudima koji su vršili napad na njihovu kolonu. Milojko 
Marković je uhvaćen u Dljinu od četnika Milutina Jankovića, predat Nemcima i 
streljan u Požegi.</span>
<p>
<br>
<CENTER><TABLE border="1"><TR><TD><a href="38.htm"><b>Sadr&#382;aj</b></a></TD>
<TD><a href="38_6.htm"><b>Prethodni dokument</b></a></TD>
<TD><a href="38_8.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

