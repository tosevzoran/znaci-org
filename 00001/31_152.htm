<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_151.htm"><b>Prethodni dokument</b></a></TD>
<TD><a href="31_153.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">ZENICA 
JE DOŽIVELA SVOJU JESEN</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="DE" style="mso-ansi-language:DE">Noć 
napornog pješačenja, koja tabane partizanskih opanaka izvlači na gore. Čim 
padne komanda &quot;o d m o r&quot; začuje se hrkanje. </span><span lang="EN-GB">Nijesu 
rijetke takve noći. Zenica je sazrela kao pljuskača kruška u jesen, i naše 
su kolone baš takve noći kretale prema njoj.</span></p>
<p class="MsoNormal" style="line-height:91%"><span lang="EN-GB">Posljednje 
pripreme. Prošlonoćašnji marš bio je prilično dug. Ove noći treba prijeći 
Lašvu, put i prugu. Naporno je to. Hoće li izdržati borci? Treba se 
rasteretiti svega. Komore ostaviti. Sve teže pokretno isto tako. Dva dana nećemo 
kuvati. Još tri noći u akciji i pokretu. Moći ćemo sve...</span></p>
<p class="MsoNormal" style="line-height:91%"><span lang="EN-GB">Noć i kolona. 
Cesta. Ćuprija slobodna. Brz prolaz. Svijetleći metak. Tišina. Psi i sela u 
kojima do sada nisu bili partizani. Ili samo jednom nekoliko sati. Uplašen 
narod. Onda veseo ... &quot;To su partizani... Nijesmo vas vidjeli. A mi... kod 
nas je bila Prva krajiška... tri sata, i otišla. Juče prošlo deset četnika. 
Skinuli dvojici cipele... Jednom hlače. Ne smije čovjek izići obuven pred 
njih... </span><span lang="DE" style="mso-ansi-language:DE">Ni u hlačama...&quot;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kod naših 
smijeh.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Pojate i straže. 
Intendanti i muktari. Konji i sijeno. Mi u sobi u koju ne možemo obuveni ući. 
Malo šale na sve to. I na hodžu čije je to. Jabuka, od hadžije milošta. </span><span lang="DE" style="mso-ansi-language:DE">Partizanski 
san.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Dan i misao da li je Zenica zaista doživjela svoju jesen. Bivalo je to da 
su gradovi u našoj zemlji bili jesenji i u proljeće i oko Ilindana. </span><span lang="EN-GB">A 
sada požutjelo lišće i prava jesen. </span><span lang="DE" style="mso-ansi-language:DE">Pa 
zašto da ne bude zrela. </span><span lang="EN-GB">Tako potpukovnik Vaso misli. 
I major Bajić. </span><span lang="DE" style="mso-ansi-language:DE">Gledaju 
karte. Još jednom. </span><span lang="EN-GB">I opet...</span></p>
<p class="MsoNormal" style="line-height:91%"><span lang="EN-GB">&quot;Ovuda će 
ovaj bataljon ... ovuda ovaj... ovdje bacač. </span><span lang="DE" style="mso-ansi-language:
DE">Ovdje jedna četa. Druga tamo. Veza ovdje. </span><span lang="EN-GB">Daj još 
malo toga hadžiju ... Ti si došao juče ... </span><span lang="DE" style="mso-ansi-language:DE">Ti 
si vidio ... Ima li tu ...&quot;<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posljednja obavještenja. Savjetovanje sa štabovima. </span><span lang="EN-GB">Veličina 
zadatka i njegov značaj. </span><span lang="DE" style="mso-ansi-language:DE">Pomoć 
Kosti. Pozdrav Peku. </span><span lang="EN-GB">Zenica je zajednica Pavelića i 
Krupa. Željezara i centrala. Kazniona i stanica. Most... Deveta će tamo ... 
Treba brzo ... Može se desiti...</span></p>
<p class="MsoNormal" style="text-indent:15.0pt;line-height:91%"><span lang="EN-GB">&quot;Sve 
nam je jasno, druže potpukovniče, biće najbolje...&quot; Negdje zapuca. Puška. 
Pa mitraljez ...</span></p>
<p class="MsoNormal" style="text-indent:15.0pt"><span lang="EN-GB">To su četnici. 
Pripuckuju. To je njihov posao ...&quot;</span></p>
<p class="MsoNormal" style="text-indent:15.0pt"><span lang="EN-GB">Neće biti, i 
bacač se čuje ...&quot;</span></p>
<p class="MsoNormal" style="text-indent:15.0pt;line-height:91%"><span lang="EN-GB">Izvještaj. 
Iz Zenice krenuli neki kamioni i kola. Naši ih dočekivali i gone prema Zenici. 
</span><span lang="DE" style="mso-ansi-language:DE">Jedan oficir je pobjegao u 
kuću. Baca bombe. Naši borci nemaju vremena. Zapaljena je kuća i on u njoj.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Zarobljenik: 
&quot;Nama su rekli da je stigla ovde grupa proletera. </span><span lang="EN-GB">Opkoljeni 
su i treba ih uništiti... Evo me sad ovdje. Oni su nas prevarili, pa 
sad...&quot; Znamo mi šta ćemo sad.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Nad 
Zenicom smo. Zadrhtah i trgoh se. Zenica legla u zagrljaj vijugave Bosne i 
protegla se ispod brda. </span><span lang="DE" style="mso-ansi-language:DE">Sva 
je u svjetlu. </span><span lang="EN-GB">Uz to i mjesečina. I željezara, i 
stanica, i most, i Bosna. </span><span lang="DE" style="mso-ansi-language:DE">Sve 
se vidi. Željezara noćas radi punom parom. Nove su šihte sišle u rudnik. </span><span lang="EN-GB">Centrala 
uz to radi i za Kakanj i za Vareš. Lokomotive pište i vagoni tuckaju jedan o 
drugi. Prebacaju ih na nove kolosjeke. </span><span lang="DE" style="mso-ansi-language:DE">Učini 
mi se to veliki grad. </span><span lang="EN-GB">Većega za ove dvije i po godine 
ne vidjeh. Šutnja i... trunak straha. Djeca su ovo. Cvijet naš. Utopiće se. </span><span lang="DE" style="mso-ansi-language:DE">Progutaće 
ih grad... Golema je Zenica. Vidi kako dahće. Mašinerija je tu. Kako će moći... 
Niz strmine i jarke. Kroz kukuruze i granje spuštaju se naše čete. Kako će 
... Da li će... Golem je to grad ...<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="EN-GB">&quot;Ne 
brini. Djeca su to Drvara. Kovani na Bihaću i Tesliću. Prekovani na Sutjesci. 
Treća je to proleterska. Ponos Krajine&quot;.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Sa 
nama su seljaci, vodiči i prispjeli radnici za noćnu šihtu. </span><span lang="DE" style="mso-ansi-language:DE">Objašnjavaju 
gdje je koja zgrada ... &quot;Ovo je željezara. Hoće li joj se noćas 
smrknuti. </span><span lang="EN-GB">Tamo gdje su ona dva svijetla, ono je 
centrala. Vidi se i stanica. Teško će se doprijeti do nje... </span><span lang="DE" style="mso-ansi-language:DE">Kazniona 
je za brdom. </span><span lang="EN-GB">Logor Italijana. Večeras su došli&quot;.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Bacači, 
top ... tupa, tupa, tupa. Puške, mitraljezi, vrisak i pjesma.</span></p>
<p class="MsoNormal" style="text-indent:18.0pt;line-height:91%"><span lang="EN-GB">&quot;Naprijed, 
naprijed, to naši tuku&quot;. 3. bataljon sa hrabrim svojim komandantom Jovom 
Puzićem probio se do željezare za tren oka. Upadaju unutra. Minerske grupe 
nose svoj tovar. Radnici i dalje rade. Visoke peći ne mijenjaju svoju 
temperaturu. Lopate u rukama ložača istim tempom i istom snagom zahvataju 
ugalj i bacaju ga u nezasite ralje peći. I svi ostali zavrtači šrafova i 
podmazivači mašina na svom su mjestu. Naši su ušli i stali. </span><span lang="DE" style="mso-ansi-language:
DE">Zapanjili su se. </span><span lang="EN-GB">Ogromna mašinerija. Visoke peći. 
</span><span lang="DE" style="mso-ansi-language:DE">Turbine. Željezo teče. </span><span lang="EN-GB">Huka. 
Vidjeli su oni to i u Drvaru, ali... </span><span lang="DE" style="mso-ansi-language:DE">Ovo 
je nešto drugo, golemo. To je djelo ljudskih ruku. Radnici i mašine. U bombašima, 
vođama juriša nešto se probudilo. </span><span lang="EN-GB">Stali su. Mašine 
i oni... Mali seljačići, koji su od sve mašinerije vidjeli samo vršalicu, a 
neki ni nju, i znali da uništavaju tenkove kraj puta — zinuli. Ovo zar rušiti? 
To su radnici stvarali... Dijelo je to radničkih ruku... Kako? ... Časak ... </span><span lang="DE" style="mso-ansi-language:DE">Ovo 
radi za Hitlera. I ovi se kotači za njega okreću. </span><span lang="EN-GB">I 
ove peći i sve, sve, željezo, radnici... Brzo, treba raditi... </span><span lang="DE" style="mso-ansi-language:DE">Drugovi... 
brzo, brzo ...<o:p>
</o:p>
</span></p>
<p class="MsoNormal" style="text-indent:20.0pt"><span lang="DE" style="mso-ansi-language:
DE">&quot;Dosta si ložio, druže. Sad ostavi lopatu&quot;.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">&quot;Kako, 
peć će da mi ohladi, pa šta ću ...&quot; i baca dalje crni ugalj.<o:p>
</o:p>
</span></p>
<p class="MsoNormal" style="text-indent:20.0pt"><span lang="DE" style="mso-ansi-language:
DE">&quot;Mi ćemo je sada za navijek ugrijati...&quot;<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">&quot;Šest 
godina pravljena... tri dana tek radi, a vi da ... kako smijete?&quot;<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">&quot;Prestanite 
drugovi... Bježite napolje, uništićemo sve, upaliti, dići u vazduh ...&quot;<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">&quot;Mi 
ne smijemo ... Čekajte dok pitamo direktora ... Kako smijete&quot;! Telefon. S 
onu stranu direktor negdje u pidžami.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">&quot;Kako, 
ko smije? To je državno, to je banda, kazniću vas. Produžite rad&quot;.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Novi 
ložači, nove vatre pale. Mine se podmeću. Eksploziv se slaže. </span><span lang="EN-GB">Zna 
svaki svoj posao. Kapetan Jovo Puzić zna gdje je najosjetljivije. </span><span lang="DE" style="mso-ansi-language:
DE">Stari je on radnik iz Drvara.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">&quot;Izlazite, 
sad ćemo ...&quot; Nema šale. Iz rupa, iz neviđenih prostorija izviru novi 
ljudi, koji su kao štakori pobjegli. Kupe svoje stvari. Bježe... Mnogi ostaju.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">&quot;Puštaj 
paru iz kotlova ... Eksplodiraće&quot;. Stari jedan radnik gleda.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">&quot;Ne 
diraj mi u kotlove ... Gdje ti znaš da pustiš paru ...&quot; — nasmije se šeretski 
i sam priđe da pomogne.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Plamen 
obuzima željezaru. </span><span lang="EN-GB">I zgrade oko nje. Para pišti jače. 
Eksplozija jedna za drugom.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Na 
lijevom krilu kod 2. bataljona još puca. Naišli su uz Bosnu kroz neko selo. 
Pred borce ispadoše domobrani i milicija. Malo zabune i iznenađenja.</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">&quot;Mi 
nismo pucali. Bili smo na prelu... Možemo li uzeti stvari. Evo pušaka.&quot;<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Električna centrala. Najfinija mašinerija. Ko će to rušiti. Isto kao i u 
željezari: mali ljudi pred mašinom-kolosom. Još veličanstvenije. Mašine, 
turbine, elektrovodi i sićušni ljudi. </span><span lang="EN-GB">Zar to uništiti 
... trzaji. To radi za Hitlera.</span></p>
<p class="MsoNormal" style="line-height:91%"><span lang="EN-GB">&quot;Kazuj, druže, 
gdje je najosetljivije...&quot; Prevario ga je. Metnuli su minu i pucali. Opet 
radi.</span></p>
<p class="MsoNormal" style="line-height:91%"><span lang="EN-GB">&quot;Kazuj, druže, 
nije to — to!...&quot; Traže mladi proleteri najosjetljivije mjesto u 
centrali da podmetnu mine. </span><span lang="DE" style="mso-ansi-language:DE">Opet 
rad. Onda nas jedan stari majstor upućuje i — sve je u redu. Velika 
eksplozija. Prošišali meci kroz turbine. Uništena mašinerija i srušeni 
transformatori. Gigant Zenica, pluća Krupa, zenica Pavelića ne radi više. 
Kakanjski rudnik desetine kilometara odavde puni se po drugi put vodom. Panika u 
Varešu. Njihove visoke peći počinju da se hlade.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Opet su u Kaknju ... </span><span lang="EN-GB">Alo! Kakanj ... Onda 
Zenica ... Alo! Zenica, Zenica. A, a... a, partizani u Zenici!&quot;</span></p>
<p class="MsoNormal" style="line-height:91%"><span lang="EN-GB">&quot;Eno i 
stanica gori. </span><span lang="DE" style="mso-ansi-language:DE">Ja sam radio u 
magacinu. Tamo je skladište benzina. </span><span lang="EN-GB">Ima i druge 
robe. Jutros sam otud&quot;. Mješaju se glasovi oko nas. 4. bataljon prodro do 
stanice. </span><span lang="DE" style="mso-ansi-language:DE">Prošao je sav 
grad. Ostavio je čitavu satniju iza sebe. Svršio je svoj posao. Neke 
lokomotive uništio. Na povratku satniju poveo sa sobom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Tri mašinovođe kod 3. bataljona. Lako se ne rastaju od svojih mašina. One 
njih hrane dvadeset tri, petnaest, sedamnaest godina. Oni su ih smatrali 
svojima, oni su ih čuvali i sada da ih unište.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">&quot;Drugovi, 
to je naš hljeb, kako ćete to učiniti... </span><span lang="DE" style="mso-ansi-language:
DE">Pa znate li... Mi smo privjenčani za mašinu&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Ćuti stari! Zar hoćeš i dalje da voziš ustašama&quot;! — povikaše 
ona dvojica.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Branko Ćuk, politkom čete, sa svojom grupom meće čikove i mecima buši 
kotlove. </span><span lang="EN-GB">Znaju oni to dobro. Od Drvara do Oštrelja i 
Srnetice u prvim mjesecima učitelj im je bio Jovo Puzić, sadašnji komandant.</span></p>
<p class="MsoNormal" style="line-height:91%"><span lang="EN-GB">&quot;Alal vam 
vjera! I ove odoše u helać. Izvinite za ono malo prije ... </span><span lang="DE" style="mso-ansi-language:DE">Znate 
kako je... Navikao sam na nju, pa mi bi teško&quot; — veli ushićeno onaj 
stari mašinista i na svojim garavim prnjama odnese uglja u svoju željezničku 
torbu u noć grada, koji je sazrio ove jeseni i od zrelosti puca.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Dmitar BAJALICA</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_151.htm"><b>Prethodni dokument</b></a></TD>
<TD><a href="31_153.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

