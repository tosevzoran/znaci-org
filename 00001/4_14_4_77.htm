<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_76.htm"><b>Prethodni dokument</b></a></TD>
<TD><a href="4_14_4_78.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>OBAVEŠTENJE KOMANDANTA ISTAKNUTOG DELA ŠTABA DBA2E 
MIHAILOVICA OD 28. SEPTEMBRA 1944. KOMANDANTU DRINSKOG KORPUSA O PLANU 
AKTIVNOSTI I DEJSTAVA ČETNIČKIH SNAGA U SLUČAJU ISKRCAVANJA ANGLOAMERIČKIH 
SNAGA NA JADRANU1</strong></p>
<p>Dragi Aco,2</p>
<p>Primio sam tvoje pismo od 26. ov.mes.3</p>
<p>Sinoć je radio London javio da su se jake snage engleske iskrcale iz vazduha 
i sa mora u Albaniju i na južna dalmatinska ostrva. Američke stanice javile su 
da su Englezi zauzeli mesto Himara u Albaniji, a jutros je javljeno da su se 
iskrcale nove snage u Albaniji i na naša ostrva, ali da se sve još drži u 
tajnosti. Prema ovome možemo svakog časa očekivati iskrcavanje na našu obalu 
od Ulcinja do Šibenika. Verovatni pravci će biti od Skadra preko Podgorice 
dolinom Lima i od Metkovića ka Sarajevu i dalje od Splita ka Banjaluci i dolini 
Save. V.K. naređuje da sačekamo saveznike.</p>
<p>Obzirom na ovu situaciju moj plan je sledeći:</p>
<p>1)&nbsp; Voja4 kao najbliži da ih neposredno sačeka sa svim snagama koje 
ima na okupu. Pavle5 da ima posebnu grupu u oblasti Podgorice koju da prethodno 
zauzme od Nemaca dok stignu saveznici.</p>
<p>2)&nbsp; Od tvoga i Mišinog korpusa6 da formiramo jednu grupu od 3000 ljudi 
u oblasti Foča — Kalinovik. Ovo treba što pre uraditi, pa ćemo dalje raditi 
prema prilikama bilo da idemo ka Sarajevu, ili dolinom Lima da ih ovde sačekamo. 
Ovoj grupi pridružiće se i sve jedinice iz Srbije koje nam budu prišle. Javio 
sam ti već da su se Miša Marković i Kondor,7 koji su došli od Dobruna 
stavili na raspoloženje sa grupom od 1.500 ljudi i da su spremni da krenu gde 
naredim.</p>
<p>3)&nbsp; Od Zeničkog korpusa, I sarajevske i vlaseničke, kao i dobojskog 
terena stvoriću posebnu grupu prema Sarajevu. Ovu grupu po potrebi ojačaću sa 
Vranješevićevim snagama iz zapadne Bosne.</p>
<p>Čim se uhvati veza staviću se pod komandu saveznika i za-htevaću da kod 
svake grupe dođe po jedna saveznička misija, tako da sa svim grupama budem u 
sigurnijoj vezi. Posle toga preduzećemo i sva potrebna ostala pitanja, kako bi 
bili slobodni za rad protivu okupatora. Sve ovo moramo postaviti po cenu života 
inače nećemo postići ništa.</p>
<p>Akcije protivu okupatora su vrlo važne, jer ćemo time pred saveznicima steći 
kredit i uveriti ih u komunističke laži.</p>
<p>U pogledu moga puta za Hercegovinu, treba da znaš još. jednu činjenicu, 
zbog koje bi bilo potrebno da se tamo nađem. Po nagovoru Novakovića i Krivošića, 
Voja izgleda ima nameru da sve naše jedinice tamo prigrabi i da se on pokaže 
pred saveznicima kao jedini gospodar situacije. Nije potrebno da se ovo 
komentariše, obzirom na sve naše ranije dogovore i sporazume, ali mi izgleda 
danas svako radi samo lično za sebe i ne bira sredstva. Učiniću što mogu da 
se svi pojavimo kao celina pred saveznicima, ali je za to bezuslovno potrebno da 
neposredno uz mene bude grupa bar od 2—3000 ljudi.</p>
<p>U vezi gore iznetog molim te da učiniš krajnje napore i da pokreneš Dragišu 
i ostale bar do Foče i Kalinovika, a obećaj im da u vezi sa promenom situacije 
nije potrebno da idemo u Hercegovinu. Ustvari tako će se nekako i događaji 
razvijati, jer će sigurno saveznici pre stići do Voje, nego što bi mi mogli 
tamo stići i kad bi danas krenuli. Uostalom, ja mislim da kada ljudi budu čuli 
da su se stvarno saveznici iskrcali na našoj obali i da napreduju ka Sarajevu, 
da će i oni uvideti potrebu spajanja sa saveznicima ili u oblasti Sarajeva ili 
u oblasti Konjica ili Mostara (Nevesinja). Tada ih sigurno Dragiša neće moći 
povući u Srbiju u borbu protivu crvenih, kada je tamo situacija vrlo teška. Da 
je stanje u Srbiji dobro, ne bi Kondor i Marković dolazili ovamo. — Bez 
obzira na stanje u srezu Miša Vučković mora takođe izvući deo snage za 
ovamo. Ja verujem da bi i nešto Neškovićevih ljudi došlo kad čuju za 
iskrcavanje i kad znaju da neće ići na more.</p>
<p>U svakom slučaju ti bi morao stvoriti bar 1000 ljudi za dolazak ovamo, jer 
sa malom grupom ne možemo ništa uraditi. Vesti slušaj redovno, jer je to 
bitno da si uvek u toku situacije.</p>
<p>Do tvoga odgovora ja ću se nalaziti u oblasti Foča — Kali-novik, a ako 
ima nade da ćeš doći, ja ću te sačekati, pa makar to bilo i duže vreme, ma 
da nam je neobično važno da ovde što hitnije stvorimo jednu jaku grupu. Ako 
ti bude zgodno mogao bi se poslužiti Kondorovom stanicom, ali depeše predavaj 
po tvojoj šifri novoj.</p>
<p>Kosorića ne treba ispustiti iz ruku, neka on vodi akcije protivu okupatora i 
ustaša i što je glavno da ne ide u crvene. — Kroz narod i vojsku treba da 
prostruji vest: Rusi neće ulaziti u našu zemlju, komunisti idu njima u sastav, 
Englezi i Amerikanci dolaze kod nas, uzimaju nas u zaštitu i sprečiće 
komunizam u našoj zemlji i dovesti Kralja. Mi moramo sačekati saveznike i 
njima se priključiti. Niko da ne prilazi drugima, ili će biti likvidiran, kao 
što su u Francuskoj i Italiji. Tito je engleski zarobljenik. Propaganda Londona 
za naše crvene je politička igra zbog Rusije.</p>
<p>Dakle, učini sve što možeš u ovom pravcu hitno mi javi rezultat, da se 
znam upravljati.</p>
<p>U Kalinoviku je 11 herc. brigada crvenih. Nju ćeš sutra ili prekosutra 
napasti. Javi situaciju iz Sandžaka i sve ostalo tamo.</p>
<p>Najhitnije odgovori.</p>
<p align="center">Srdačan pozdrav</p>
<p align="center">čika<strong> Branko</strong></p>
<p align="center">28/IX-44. u 9 časova</p>
<p align="center">Miljevina</p>
<p>1&nbsp; Original (pisan mastilom, ćirilicom) u Arhivu VII, Ča, k. 237, reg. 
br. 37/4 (BH-W-247).</p>
<p>2&nbsp; Aleksa Drašković, major, komandant Drinskog korpusa (sre-brenički, 
čajnički, višegradskf i fočanski srez).</p>
<p>3&nbsp; To pismo nije pronađeno.</p>
<p>4 Lukačević.</p>
<p>5 Đurišić.</p>
<p>6 Romanijski korpus pod komandom Milorada Momčilovića.</p>
<p>7 Dušan Radović, komandant Zlatiborskog korpusa.</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_76.htm"><b>Prethodni dokument</b></a></TD>
<TD><a href="4_14_4_78.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
