<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_21.htm"><b>Prethodni dokument</b></a></TD>
<TD><a href="27_23.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading221" style="margin-top:0mm;margin-right:0mm;margin-bottom:0mm;
margin-left:78.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark22"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading22Spacing3pt9">PUT 
DO BRIGAD</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading22Spacing3pt9">E</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">U traženju puteva i veza za napuštanje Sarajeva 
došla je i noć 3. septembra 1941. Bila je to prva velika racija i masovno hapšenje 
Jevreja u Sarajevu. Zahvatilo je to i moju ulicu, pa sam s celom porodicom bio 
uhapšen i deportovan u logor Kruščicu kod Travnika. Tu je počelo sistematsko 
maltretiranje i izgladnjavanje.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle mesec dana žene 
eu iz tog logora odvedene u Lobograd, među njima i moja majka i četiri seetre 
s decom. Bilo je to i naše poslednje viđenje, jer su sve stradale. Mi muškarci 
smo odmah posle toga prebačeni u logor Krapje, a nakon kraćeg vremena u 
Jasenovac. Iz Jasenovca sam početkom 1942. sa grupom kvalifikovanih radnika, 
prebačen u logor u Staroj Gradišci. Tu sam vrlo rano počeo da mislim na 
bekstvo. Jednom sam u pratnji ustaškog stražara išao u Banju Luku. Nije mi se 
ukazala zgodna prilika za bekstvo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kada sam se vratio u 
logor, sreo me je lekar dr Leon Perić, takođe zatočenik iz Sarajeva, i upitao 
zašto nisam pobegao. Rekao sam mu da nisam imao prilike, jer su me budno čuvali, 
ali i da sam pobegao, sto zatočenika bi, po utvrđenoj normi, bilo ubijeno. Na 
to je on spremno odgovorio:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Makar ja bio jedan 
od te stotine, drugi put beži. Vidiš da odavde niko živ neće izaći!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Misao o bekstvu me više 
nije napuštala. Najpre sam hsislio da bežim kroz kanalizaciju. Sa nekoliko 
drugova sam se o tome i dogovorio. Zbog velikog broja zatočenika u logoru, 
kanalizacija se začepljivala. Ustaškom natporučniku Nemetu, koji je rukovodio 
stručnim poslovima u logoru, predložili smo da gradimo veći presek odvodnog 
kanala do Save, kako bi ee otklonilo začepljivanje. Tako je i izgrađen kanal 
tolikog profila da se kroz njega moglo lako proći. Bekstvo kroz kanal zahtevalo 
je preplivavanje Save, a tamo bismo se dokopali Bosne i partizana. A 
preplivavanje Save je za nas, fizički jako iscrpene, bilo vrlo teško, pa smo 
došli na drugu zamisao.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dogovorio sam se s 
Moricom Romanom, trgovačkim pomoćnikom, i Salamonom Katanom, vodoinstalaterom, 
da po nekom izmišljenom poslu, uz pratnju ustaškog stražara, pređemo 
pontonskim mostom u Bosansku Gradišku i da posle, negde u Bosni, ubijemo ustašu 
i pobegnemo. Više od nas trojice nije smelo biti, jer su za četvoricu zatočenika 
koji bi išli na vanjske radove određivali dva stražara za pratnju.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Iskoristili smo dan kad 
je natporučnik Nemet bio odsutan (on je jedini imao pregled radova) da dobijemo 
propusnicu. Kao razlog smo naveli da idemo da demontiramo neki motor u mlinu. 
Nikakav konkretan mlin nismo znali, a ja, osim toga, nisam nikada pre ni bio u 
Bosanskoj Gradišci. Poneli smo i alat: čekić, klešta, ključeve, što nam je 
moglo da posluži za obračun sa ustašom.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prešli smo preko 
pontonskog mosta u Bosansku Gradišku i izašli iz grada. Ustaša se odmah počeo 
nećkati da li da idemo dalje, pa je pitao gde je taj mlin. Ubeđivali smo ga da 
nije daleko. Nije ni sanjao šta mu se sprema. Kad smo osetili povoljan 
trenutak, napali smo ga. Katan ga je udario čekićem po glavi. Ali gladovanje i 
strah oduzeli su snagu Katanu, pa je ustaša, uprkos tom udarcu, još bio na 
nogama. Tada smo sva trojica skočili na njega. I tek je nakon trećeg udarca 
pao. Dotukli smo ga kundakom njegove puške i sklonili s puta iza živice.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kada smo se oslobodili 
stražara, spopao nas je strah da nas ipak ne uhvate. Neposredno pre nas pokušali 
su bekstvo preko zida osmorica zatočenika, ali su ih uhvatili i pred svima u 
logoru strahovito mučili, dok nisu izdahnuli. Pretili su da će tako svako proći, 
jer se &quot;iz logora ne može pobeći&quot;. Imao sam to na umu, i da bih se 
donekle osigurao, ako nas uhvate, tražio sam pre bekstva od inžinjera Bluma, 
koji je kao zatočenik imao veze s ambulantom, da mi da neki otrov. Doneo mi je 
jednu tabletu i rekao da je to dovoljno. (Kada smo se posle rata, 1945. godine, 
ponovo sreli, oblio me je hladan znoj kad mi je rekao da je to bila neka vrsta 
aspirina, a ne otrov! U ambulanti nije bilo otrova i.Blum mi je dao te pilule 
samo da ne bih odustao od bekstva).</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pošto smo se 
oslobodili ustaše, išli smo neprekidno celi dan, krijući se i kloneći se 
naselja. Hteli smo da stignemo na Kozaru, jer smo čuli da tamo ima partizana, 
ali ne poznajući put, zalutali smo i tek se uveče orijentisali po jednom 
putokazu za selo Razboj. Oko ponoći smo stigli do neke veće reke. Predložio 
sam da je pređemo, da zametnemo trag i onemogućimo poteru patrolama sa psima. 
Posumnjali smo da je to, možda, opet Sava i da je s druge strane Hrvatska, ali 
smo ipak po brzini i širini reke došli do zaključka da je Vrbas. Imali smo 
sreće da smo brzo našli čamac. Dosta dugo smo se mučili dok smo stigli do 
druge obale. Predložio sam da pustimo čamac niz vodu kako se ni bi otkrilo 
mesto gde smo prešli reku.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ceo dan ništa nismo 
jeli. Pred zoru smo ugledali jednu usamljenu kuću i u njoj, srećom zatekli 
samo baku s decom. Rekla nam je da u selu nema ustaša i da sada nema ni četnika, 
jer je pre neki dan bila borba. Uputila nas je nekom izbeglici iz Banje Luke, 
koji će znati da nam da bolja obaveštenja. Bilo je to selo Nožičko.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Izbeglica iz Banje 
Luke, brijač, primio nas je vrlo lepo. Hranio nas je i savetovao da se sklonimo 
s tog područja, jer pripada nekom četku Bundali, i da se prebacimo na sektor 
četničkog komandanta Forkape, koji — kaže — ima sporazum s partizanima. 
Odnos četnika i partizana nije nam u to vreme, decembra 1942, bio poznat. 
Poverovali smo mu; on je našao kola i prebacio nas u Srbac, u Forkapin štab. 
Preporučio nas je kapetanu Janjiću, tadašnjem načelniku ovoga štaba. Janjić 
je telefonom pozvao Forkapu, koji se nalazio u Kobašu, i pitao ga šta da radi 
s nama, a ja sam kroz slušalicu čuo kad mu je rekao da nas primi. Onda nas je 
neki Rudi ispitivao i proveravao naše podatke o logoru. Njegovo prisustvo i 
ograničeno kretanje učinili su da sam se odmah osetio nesigurnim.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Forkapina žena i njena 
deca iz prvog braka — brat i sestra Vidović, pozivali su me često da im pričam 
o logoru. Vidovićevi su bili naklonjeni partizanima i kod njih sam prvi put slušao 
radio-stanicu &quot;Slobodna Jugoslavija&quot;. Od njih sam i saznao da 
pretpostavljaju da je Rudi, koji je tih dana nestao, četnički špijun kod ustaša, 
dok sam se ja plašio da je suprotno. Vidović me je povezao s četničkim 
kurirom Batom (to je ime dobio zato što je </span><span lang="SR-CYR" style="font-size:
10.0pt;font-family:&quot;Times New Roman&quot;;mso-fareast-language:SR-CYR" class="Bodytext10pt">U</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Srpcu bio zastupnik &quot;Bate&quot; iz Borova), koji je, takođe, bio naklonjen 
partizanima. Bata je baš tada išao do partizanskog štaba, tobože radi neke 
zajedničke akcije. Zamolio sam ga da izvesti partizane da želimo preći k 
njima. Kada se vratio, rekao mi je da su odgovorili da znaju za nas i da ne 
brinemo. (Bata je kasnije otišao u partizane. Sreo sam ga 1943. godine u 11. 
diviziji).</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Jednoga dana došao je 
kod mene da igramo šah kapetan Čerenjić iz četničkog štaba. U igri mi je 
rekao da uveče s jednom četom ide u akciju i da će se predati partizanima, pa 
ako hoćemo da pođemo s njim. Bojao sam se da je to provokacija i nisam 
prihvatio ponudu. On je, međutim, stvarno otišao u partizane. Kaenije sam ga 
sreo u štabu 1. divizije.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle nekoliko dana došao 
je u našu sobu četnik Morača i tražio da tu spava. Nismo znali šta to treba 
da znači. Oko 10 časova uveče došla su još dva četnika i htela da govore 
nasamo s Moračom. On im je rekao da slobodno govore pred nama. Četnici su mu 
tada ispričali da su se njihovi povukli iz sela, pošto dolaze partizani, i 
pitali ga šta da rade. Zadržao ih je da ostanu s nama. Bilo mi je jasno da žele 
da se predadu. Kasnije su došla još tri četnika. Oko ponoći smo čuli 
kucanje na prozoru i naređenje: &quot;Otvaraj!&quot; Otvorili smo. Neko je 
pitao koga ima unutra. Rekao sam — trojica odbeglih logoraša i šest četnika. 
Tada su nam naredili da uzmemo njihove puške i da izađemo. Bili su to delovi 
1. proleterske brigade. Ne sećam se tačnog datuma kada je to bilo, ali iz 
kalendara važnijih događaja 1. proleterske, kojim sada raspolažem, vidi se da 
su delovi ove brigade izbili na Savu 16. januara 1943.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Iste noći partizani su 
napustili selo, a s njima i mi i Vidovići. (Seku Vidović sam sreo još jednom 
1943. godine u centralnoj Bosni, a njen brat je poginuo u 4. bataljonu 1. 
proleterske).</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle dolaska u štab 
brigade, neko nas je saslušavao i proveravao naša kazivanja. Nakon uzimanja 
uobičajenih generalija, kada sam izjavio da sam studirao u Beogradu, upitli su 
me koga poznajem od beogradskih sudenata. Slučajno sam među prvima pomenuo 
Mijalka Todorovića.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Zaista poznaješ 
druga Plavog? Da li bi i on tebe poznao? — začuđeno me je pitao islednik.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kada sam to 
nedvosmisleno potvrdio, saslušanje je prekinuto. Razumljiva je bila moja velika 
radost kad su me doveli Plavome i kad sam u njemu prepoznao Mijalka Todorovića.</span></p>
<p align="right"><span style="font-size:9.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
SR-CYR;mso-bidi-language:AR-SA" class="Bodytext3">Miša DANON</span>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_21.htm"><b>Prethodni dokument</b></a></TD>
<TD><a href="27_23.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
