<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_64.htm"><b>Prethodni dokument</b></a></TD>
<TD><a href="31_66.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-ansi-language:DE">DA 
LI JE UKRADENA BOTICA PURE<o:p>
</o:p>
</span></b></p>
<p class="MsoNormal"><b><span lang="DE" style="font-size:10.0pt;mso-ansi-language:
DE">&nbsp;<o:p>
</o:p>
</span></b></p>
<p class="MsoNormal"><span lang="DE" style="mso-ansi-language:DE">Prvi dani 
aprila meseca 1943. godine. Brigada se nalazila kod Boračkog jezera, sa 
zadatkom da zatvara pravac prema Konjicu, zadrži neprijatelja i omogući 
glavnini naših snaga, posle poznatog prelaska Neretve, prodiranje u Sandžak.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Preko 
petnaest dana smo ostali na ovom zadatku. Ovo je bilo najteže vreme za 
intendantsku službu. </span><span lang="EN-GB">Ovde je brigada doživela pravu 
glad. A i kako ne bi...</span></p>
<p class="MsoNormal" style="text-indent:17.0pt;line-height:91%"><span lang="EN-GB">Nalazili 
smo se na uskom koridoru između Prenja i Bjelašnice. </span><span lang="DE" style="mso-ansi-language:DE">Ovo 
je inače pasivan kraj. Ispred nas prošle su četiri divizije i oko četiri 
hiljade ranjenika. Uzeto je od naroda sve što se moglo uzeti. Prvo je 
neprijatelj opustošio sve do čega je došao, zatim su naše jedinice uzimale. 
Iscrpljene su sve mogućnosti. Narod je davao dok je imao. Oni koji su 
simpatisali NOB davali su dobrovoljno, do poslednjeg brava, do poslednjeg 
kilograma žita ili krompira. Od onih koji su bili naklonjeni okupatoru, vršena 
je konfiskacija. Trebalo je na-hraniti vojsku i ranjenike.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Zatim 
je ovde stigla naša brigada. Mi, intendanti, sve smo pokušavali. Pomagali su 
nam i politički komesari. Održavali smo političke zborove, konferencije, ubeđivali 
i tražili, ali umesto hrane seljaci su nam pokazivali priznanice koje su 
izdavali naši prethodnici i u kojima je pisalo šta je i koliko od koga uzeto. </span><span lang="EN-GB">Hrpe 
priznanica, a hrane? ... Treba hranu naći! Treba brigadu nahraniti!</span></p>
<p class="MsoNormal" style="line-height:91%"><span lang="EN-GB">Danonoćno smo 
održavali sastanke sa domaćinima, ali hrane nije bilo. Uzalud smo u nekoliko 
navrata izvodili ekonomske akcije u pravcu sela Gornja i Donja Bijela, u pravcu 
neprijatelja. Davali smo nove žrtve. Ginuli su borci, ali do hrane nismo 
dolazili.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Brigada gladuje... Borci beru koprive i psuju intendante. Da je bar kopriva 
dosta, bilo čim da se utoli. glad. </span><span lang="EN-GB">A ničega nije 
bilo.</span></p>
<p class="MsoNormal" style="line-height:91%"><span lang="EN-GB">Da bi se održao 
moral kod boraca, održavani su svakodnevno partijski sastanci. Borcima je 
ukazivano na teškoće, na neumitne zakone rata i revolucije. Borci su i sami 
diskutovali. &quot;Valja izdržati&quot;, glasili su zaključci partijskih 
sastanaka.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Dvojica nisu izdržala. Jedan desetar i jedan puškomitraljezac. Oteli su od 
seljaka glavicu kiselog kupusa i kilogram krompira. Seljak je prijavio. </span><span lang="EN-GB">Streljani 
su pred strojem i okupljenim narodom. Težak je bio to udarac za brigadu. Ali, i 
to su bili neumitni zakoni rata i revolucije.</span></p>
<p class="MsoNormal" style="margin-top:1.0pt"><span lang="EN-GB">Intendanti su 
se savetovali. </span><span lang="DE" style="mso-ansi-language:DE">Zaricali se 
jedan drugome:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">&quot;Stvoriti 
hranu! Pod zemljom je naći!&quot;<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Konačno smo u 
tome i uspeli. Uz pomoć odbornika otkrili smo dve četničke porodice koje su 
sakrile hranu. Izvršena je konfiskacija i za dan-dva brigada je nahranjena, a 
zatim je trebalo ponovo zavesti strogu štednju i smanjiti dnevno sledovanje na 
minimum, na boticu pure dnevno.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ali nije bila u pitanju samo brigada. Odstupajući pred neprijateljem prema 
Neretvi, ogromne mase naroda, ljudi, žena, nejake dece — sve što je moglo da 
umakne, od Krupe, Bihaća, Petrovca, Drvara, Grahova, Glamoča — slilo se u 
Prozorsku kotlinu i pomešalo sa ranjenicima i borbenim jedinicama. Ostaviti 
ovaj narod, ili ga vratiti na zgarišta popaljenih domova, značilo je vratiti 
ga u naručje fašističkih koljača, u sigurnu smrt.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Doneta je odluka: formirati zbegove i svaka brigada da povede po jedan zbeg 
i stara se o njemu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">I naša brigada je dobila jedan takav zbeg, od nekoliko desetina ljudi, žena 
i dece. Zdravi i mlađi su raspoređeni po četama, a nešto staraca, žene i 
deca su ostali u zbegu koji je bio priključen brigadnoj intendanturi. </span><span lang="EN-GB">Sledovanje 
je davano i njima kao i borcima.</span></p>
<p class="MsoNormal" style="line-height:91%"><span lang="EN-GB">I<span style="mso-spacerun: yes">&nbsp; 
</span>tada, kada smo dnevno sledovanje sveli na boticu pure, očekujući ponovo 
glad ako brzo ne krenemo za glavninom, desilo se nešto što se ne da zaboraviti 
(iako bi to čovek želeo).</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Jedna žena je ukrala boticu pure. </span><span lang="EN-GB">Tako je to 
ozvaničeno. </span><span lang="DE" style="mso-ansi-language:DE">Samo, ja nisam 
bio siguran da li je ona stvarno ukrala?<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Poslednjeg 
dana pred pokret brigade za glavninom, kurir je delio dnevno sledovanje pure. </span><span lang="EN-GB">Svakom 
po boticu, jednako i deci i odraslima. Jednako, jer bi i ono što su odrasli 
dobivali bilo nedovoljno i za malo dete.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Spremao sam se da odem u štab brigade, da vidim kakvi su izgledi za pokret. 
Najedanput, vidim kako jedna drugarica - borac, koja je toga dana pomagala 
kuvaru pri podeli dnevnog sledovanja, vuče za ruku iscrpljenu i izbezumljenu ženu 
iz zbega.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Druže intendante, ova je ukrala boticu pure. Evo, tu joj je, u 
njedrima!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Žena me gleda ukočenim očima, vilice joj podrhtavaju, a rukama zaklanja 
nedra.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Ukrala 
boticu pure? </span><span lang="DE" style="mso-ansi-language:DE">Jesi li ti 
sigurna da je kod nje, u njedrima, ukradena botica pure? — pitam ja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Jesam, sigurna sam! Evo, da joj raskopčam nedra, videćeš...<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Sirota žena, 
još jače pritiskuje rukama grudi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Pokaži! Pokaži, ne boj se — velim ženi. </span><span lang="EN-GB">Ona 
raskopča nedra, i, zaista, u nedrima botica pure! Kao omanja jabuka, još vruća, 
puši se, a na grudima žene plik.</span></p>
<p class="MsoNormal"><span lang="EN-GB">— Za koga si to uzela? </span><span lang="DE" style="mso-ansi-language:DE">Za 
dete? — pitam.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Ne, nisam 
za dete! Dete je dobilo ...<o:p>
</o:p>
</span></p>
<p class="MsoNormal"><span lang="EN-GB">— Pa, i ti si dobila — kažem joj.</span></p>
<p class="MsoNormal" style="line-height:91%"><span lang="EN-GB">— Znam! Nisam 
za sebe uzela, za njega sam uzela, za muža...</span></p>
<p class="MsoNormal" style="line-height:91%"><span lang="EN-GB">To je rekla, i 
sva pocrvenela od stida, a uz to i podrhtaala od straha. Muž joj je bio raspoređen 
u bataljon, a ona je sa detetom ostala u zbegu.</span></p>
<p class="MsoNormal" style="line-height:91%"><span lang="EN-GB">— Pa i muž će 
dobiti danas, isto toliko. A i da ne dobije? Kako si se usudila da to uradiš? 
Zar si zaboravila ono streljanje?</span></p>
<p class="MsoNormal" style="margin-top:1.0pt"><span lang="EN-GB">Ništa nije 
odgovorila samo je i dalje drhtala.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Je li još neko video da je uzela puru? — pitam drugaricu koja je 
dovela ženu.<o:p>
</o:p>
</span></p>
<p class="MsoNormal" style="text-indent:14.0pt;line-height:91%"><span lang="DE" style="mso-ansi-language:DE">— 
Nije. Mislim da nije niko drugi video — odgovori mi ova.<o:p>
</o:p>
</span></p>
<p class="MsoNormal" style="text-indent:14.0pt;line-height:91%"><span lang="EN-GB">— 
Dobro. Ti sad idi, a ona neka ostane. I nikome ne govori dok ovu stvar ne 
raspravim sa štabom brigade! — naredih drugarici. Kad ona ode, ponovo pitam 
ženu: — Pa, zašto to uradi, nesretnice? </span><span lang="DE" style="mso-ansi-language:
DE">Da si rekla da si to učinila za dete, pa i da razumem, ali za muža ... On 
je čovek. </span><span lang="EN-GB">Sad je i borac, nosi pušku. Šta misliš, 
šta bi ti on rekao da si mu donela tu jadnu, ukradenu boticu pure? I da on to 
pojede krišom od svojih drugova, koji su isto tako gladni kao i on? ... I 
pitanje je da li bi on to primio?</span></p>
<p class="MsoNormal"><span lang="EN-GB">Žena briznu u plač.</span></p>
<p class="MsoNormal" style="text-indent:20.0pt;line-height:91%"><span lang="EN-GB">— 
Ne bi. Ne bi primio! Sad tek vidim šta sam uradila. Mislila sam, neće izdržati 
glad. Uzeće negde sam. Borci će ga osuditi. </span><span lang="DE" style="mso-ansi-language:DE">Streljaće 
ga, a ja imam samo njega. </span><span lang="EN-GB">Njega i ovo dete. </span><span lang="DE" style="mso-ansi-language:
DE">Šta bih ja i dete bez njega? Bolje streljajte mene...<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Nesretna 
žena je i dalje jecala, a izbezumljen i ukočen pogled nije skidala sa botice 
pure, koja je stajala ispred nje.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Trenutak 
sam razmišljao: zar opet streljanje? Zar majku da streljamo pred očima deteta 
i muža?<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Druže intendante, pismo iz štaba brigade — trže me glas kurira.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">&quot;Brigada 
kreće pravcem...&quot; — počinjalo je naređenje štaba brigade. Dalje nisam 
čitao. Zgazio sam nogom boticu pure i krenuo da izdam naređenje za pokret.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Neće 
biti streljanja, neće biti gladi, brigada kreće pravcem ... I krenuli smo ka 
Drini.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Đuro BAJIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_64.htm"><b>Prethodni dokument</b></a></TD>
<TD><a href="31_66.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

