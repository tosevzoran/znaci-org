<html>
<head>
<meta http-equiv="Content-Type" content="text/html; charset=utf-8">

<title>Nikola Milovanovic - DRAZA MIHAILOVIC</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Nikola Milovanovic - DRAZA MIHAILOVIC</b><br>


<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_63.htm"><b>Prethodni dokument</b></a></TD>
<TD><a href="11_65.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3><span lang="DE" style="mso-ansi-language:DE">POVLAČENJE SAVEZNIČKIH MISIJA<o:p>
</o:p>
</span></h3>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Vest o pripremanju odluke britanske vlade da prekine kontakt sa ćetničkim 
vođom Mihailovićem zbog njegove saradnje sa okupatorima i kvislinzima, ubrzo 
je prodrla i u zemlju.<o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Pripadnik 
savezničke misije pri četničkoj Vrhovnoj komandi, britanski oficir Pete, 12. 
decembra 1943. godine upućuje pismo majoru Hadsonu u kome piše:</span></p>
<p class="MsoNormal" style="text-indent:10.0mm"><span lang="EN-GB">&quot;Ne znam 
šta se s Vama desilo. Još pre tri dana sam Vas tražio da dođete ovamo, ali 
od Vas još nikakvih vesti. Pošto ne mogu duže da Vas čekam, kazaću Vam 
razloge zašto sam poslao po Vas.</span></p>
<p class="MsoNormal" style="text-indent:10.0mm"><span lang="EN-GB">Izgleda kao 
da će u roku od nedelju dana ili više događaji u ovoj zemlji dostići 
kulminaciju. Primio sam nekoliko telegrama iz Kaira od kojih su sledeći najvažniji:</span></p>
<p class="MsoNormal" style="text-indent:10.0mm"><span lang="EN-GB">1. U roku od 
nekoliko dana možda će vlada Nj. V. Kralja odlučiti da odbaci Mihailovića. 
To bi razbilo sve britanske misije, pošto bi bile evakuisane iz Glavnog štaba 
DM i ostalih krajeva. Javite sadašnja mesta boravka svih vaših članova 
misije.</span></p>
<p class="MsoNormal" style="text-indent:10.0mm"><span lang="EN-GB">2. Preko 
partizana je jedini put povlačenja. Svim britanskim članovima misije koji se 
nalaze u odredima Draže Mihailovića garantovana je sigurnost sa Titove strane 
u slučaju da dođu na teritoriju koju drži Tito.</span></p>
<p class="MsoNormal" style="text-indent:10.0mm"><span lang="EN-GB">3. Teške 
borbe u istočnoj Bosni između Nemaca i partizana. Vama najbliži partizanski 
štabovi se nalaze na Jastrepcu i na Kosmaju, južno od Beograda.</span></p>
<p class="MsoNormal" style="text-indent:10.0mm"><span lang="EN-GB">5. Mogli 
biste možda naći pratnju do najbliže britanske misije kod partizana i 
evakuisati se iz Jugoslavije, u slučaju da stupite u vezu sa jednim od tih 
srpskih partizanskih odreda.</span></p>
<p class="MsoNormal" style="text-indent:10.0mm"><span lang="EN-GB">6. Odluku 
morate doneti sami, da li ćete Vašu misiju voditi do partizanske teritorije sa 
ili bez lokalne pomoći DM. Sa najvećim stepenom sigurnosti trebalo bi ostaviti 
Vaš štab, a mi ćemo pokušati pritiskom na jugoslovensku vladu i propagandom 
preko radija (BBC) osigurati Vašu sigurnost.</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">7. Spalite ovu vest, pošto ste je pročitali. </span><span lang="EN-GB">Primite 
k znanju. Svi obavešteni.</span></p>
<p class="MsoNormal" style="text-indent:10.0mm"><span lang="EN-GB">8. Smatrajte 
ovo kao opominjuću zapovest. Kada odluka bude doneta, javiću. </span><span lang="DE" style="mso-ansi-language:DE">Budite 
spremni da pođete 15. XII, ako smatrate da će biti moguće da krenete ka 
partizanskoj teritoriji...&quot;<sup>1</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Međutim, još pre donošenja definitivne odluke o ukidanju pomcći četničkoj 
organizaciji Draže Mihailovića, Saveznička komanda na Srednjem istoku 
naredila je pripadnicima savezničke misije Bejliju, Sajcu, Hadsonu i Mensfildu 
da napuste Mihailovićev štab i da se što pre prebace u Kairo.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U duhu ovog naređenja, Sajc je već novembra 1943. godine tražio od 
Mihailovića kanal za prebacivanje do mora, odakle je želeo da se što pre 
uputi u Kairo. Isto tako, on je insistirao da mu Mihailović odmah dostavi pismo 
za predsednika Ruzvelta i ostali materijal koji je želeo da se prebaci.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Na sve ove Sajcove zahteve Mihailović je, u telegramu upućenom 6. decembra 
1943. godine, odgovorio oficiru za vezu sa američkim posmatračima Borislavu 
Todoroviću:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Sav potreban materijal dobićete na vreme. Mi vodimo računa o tome. 
Zasad još nije kanal otvoren, niti se može stići do mora... Preporučujem 
potpukovniku Sajcu da zajedno obiđete teren pukovnika Keserovića. Imate 
vremena još najmanje 20 dana do otvaranja kanala ...&quot;<sup>2</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">S obzirom na predstojeću savezničku konferenciju u 
Kairu, Sajc se nije slagao sa odugovlačenjem svoga puta, smatrajući da bi u 
slučaju zakašnjenja &quot;njegova misija za pomoć potpuno podbacila&quot;.<sup>3</sup> 
Zato je 23. decembra uputio Mihailoviću nov zahtev:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Moram poći odavde ka obali do 26. decembra ili se odmah vraćam u štab, 
u savezničku misiju ... Znam da je potpuno moguće stići na obalu. To mora da 
se radi odmah ili nikako... Čuli ste da su predstavnici partizana stlgli u 
Aleksandriju, gde su imali sastanak sa saveznicima. </span><span lang="EN-GB">To 
može biti samo štetno po vas...&quot;<sup>4</sup></span></p>
<p class="MsoNormal" style="text-indent:10.0mm"><span lang="EN-GB">Pirepiska 
između Mihailovića i Todorovića oko Sajcovog odlaska trajala je puna dva 
meseca. Na kraju, već prilično iznerviran Sajcovim zahtevima, Mihailović 
javlja Todoroviću:</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Nikakvom razočarenju Amerikancima nema mesta... Da budu strpljivi i 
da čekaju ... Jesmo li mi krivi što su komunisti u Sandžaku ...&quot;<sup>5</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Međutim, Sajc nije više želeo da čeka. Zato je 
23. decembra uputio Todoroviću pismo u kojem ga izveštava da je &quot;posle 
ozbiljnog razmišljanja&quot; odlučio da se pridruži grupi britanskog kapetana 
Vejda, &quot;koji sada odlazi na morsku obalu da bi smesta napustila 
zemlju&quot;.<sup>6</sup> (Vejd se prebacic u Italiju preko oslobođene 
teritorije — nap. autora.)</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Pismo sličnog sadržaja Sajc je uputio i Mihailoviću.<sup>7</sup> 
U njemu on naglašava da će u toku puta do obale, i kasnije, po cenu života čuvati 
podatke koje je prikupio i pokazati ih samo svojoj vladi. A zatim, Sajc u pismu 
zahteva da mu Mihailović, po Todoroviću, uputi u Kairo pismo za predsednika 
Ruzvelta i ostali materijal koji treba da prebaci u SAD. Na kraju on predlaže 
da mu Mihailović, kao oficira za vezu na njegovom putu u Vašington, odredi 
Todorovića.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Ne čekajući odgovor na ova pisma, Sajc se, zajedno 
sa Hadscnom i Vejdom, preko oslobođene teritorije uputio ka morskoj obali.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Da bi onemogućio evakuaciju ove grupe, potpukovnik 
Mirko Lalatović, načelnik operativnog odeljenja četničke Vrhovne komande, 
28. januara 1944. obavestio je o tome telegramom odsutnog Mihailovića:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><i><span lang="DE" style="mso-ansi-language:DE">&quot;...</span></i><span lang="DE" style="mso-ansi-language:DE"> 
Jedna brigada crvenih po prelasku Lima pošla sa Englezima, verovatno ka moru... 
Javio sam Ostojiću da Drašković (komandant Drinskog korpusa — nap. autora) 
napadne onu brigadu što je pošla ka moru ...&quot;<sup>8</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Ova grupa je, ipak, sredinom marta 1944. stigla u 
Kairo.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Od &quot;inspektorske četvorke&quot;, među četnicima 
su i dalje ostali Mensfild i Todorović.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
9.0pt;mso-ansi-language:DE">Mesec dana posle Sajcovog odlaska, Mensfild i 
Todorović su posredstvom četničkog komandanta Vojislava Lukačevića primili 
od Mihailcvića pismo za predsednika Ruzvelta i materijal namenjen za Kairo i 
SAD. A zatim su se pridružili grupi pukovnika Bejlija.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Posle dužeg natezanja i Mihailovićevog otpora da omogući odlazak 
pukovniku Bejliju, ovaj je 5. januara 1944, preko teritorije četničkih korpusa 
pod komandcm Keserovića i Cvetića, stigao do Sandžaka. Odatle je u društvu 
četničkog komandanta Vojislava Lukačevića, a kasnije i Petra Baćovića 
(Lukačević je bio četnički komandant Sandžaka, a Baćović Hercegovine — 
nap. autora) uspeo da se, posle dosta peripetija, prebaci do Herceg-Novog. 
Odatle su se svi zajedno, noću 15. februara, borbenim čamcem prebacili u 
Italiju. Već sutradan su Bejli i njegova grupa sa aerodroma u Bariju odleteli u 
Kairo.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Desetak dana pre odlaska, 3. februara 1944, Lukačević i Baćović su 
uputili Mihailoviću telegram u kome ga, pored ostalog, obaveštavaju i o sledećem:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Sastali smo se sa Vojom i Todorovićem i njihovim prijateljima (odnosi 
se na Bejlija i ostale pripadnike savezničke misije koji su bili s njim — 
nap. autora). Posle održane konferencije, na zahtev njihovih prijatelja, gde 
izričito traže da nas dvojica bezuslovno pođemo sa njima zajedno, uviđamo 
apsolutnu potrebu toga, s obzirom na prilike i naše sadaSnje odnose. Prema 
nijhovom uveravanju, ovaj naš put bio bi od najveće važnosti. Imao bi izgleda 
da utiče na izvesnu preorijentaciju. Rešili smo da sa Vašim odobrenjem 
krenemo na ovaj put, s tim da se bez obzira na ishod naše misije vratimo što 
je moguće pre...<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Mi Vas uveravamo da ćemo Vaše poverenje opravdati i založiti se svom 
snagom da iznesemo na videlo našu borbu i ubedimo saveznike u opravdanost i 
korisnost — i za njih i za nas — ovakvog našeg stava; verujemo da ćemo Vašu 
i našu stvar dostojno, bez imalo sebičnosti i ličnog istica.nja, zastupati 
kao što smo Vas zastupali u svim borbama, radeći uvek kao do sada u Vaše ime 
...&quot;<sup>9</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Ovaj telegram Mihailović je primio 13. februara 1944, u vreme kada su se 
Lukačević i Baćović već nalazili na obali, u iščekivanju sledeće etape 
svoga puta.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Uznemiren samovoljom ove dvojice istaknutijih četničkih komandanata, 
Mihailović 15. februara naređuje Lalatoviću da četničkoj komandi 
Hercegovine uputi sledeći telegram:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Najstrože zabranjujem odlazak potpukovnika Baćovića i majora Lukačevića. 
Najstrože zabranjujem i smatraću kao krajnje neuvažavanje mojih naređenja. 
Zabranjujem bez obzira na Bejlijevo naređenje, jer Bejli želi da ih odstrani 
od stvarnog posla. Nemam reči da podvučem da Baćović i Lukačević ostanu na 
svojim mestima, a Lukačević da se što pre vrati u Sandžak. Ne primam nikakve 
razloge Baćovića za ovaj put i znam zašto ih ne primam.&quot;<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Put Bejlijeve grupe Borislav Todorović je u zborniku <i>Knjiga o Draži </i>ovako 
opisao:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Najzad stigosmo u selo Poljice, udaljeno nekoliko časova hoda od 
morske obale. Veliki marš bio je završen. Osamnaest dana neprekidnog kretanja, 
veranja preko strmih snežnih litica, gaženja ljutog kamena. Više od četiri 
stotine kilometara bilo je za našim leđima.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Potpukovnik Petar Baćović, četnički komandant Hercegovine, stiže u selo 
Poljice sutradan po našem dolasku.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Duž celog pokreta ka obali, mi smo, u duhu uputstva iz Vrhovne komande, računali 
s Baćovićevom pomoći. Smatrali smo da će on bez muke uspeti da obez-bedi 
potrebna sredstva. Stoga nas je njegov odgovor prilično rashladio. Baćović, 
niada je još uvek ubeđen u svoje mogućnosti, preporučio nam je cta pukovnik 
Bejli uspostavi radio-vezu s Kairom i odatle zatraži prevozno sredstvo.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Od dolaska u Poljice pukovnik Bejli je vidno izmenio svoje držanje. Nije 
propuštao priliku da istakne kako je on najstariji saveznički oficir i kako, s 
obzirom na to da ćemo verovatno koristiti savezničko prevozno sredstvo, treba 
još sada da preuzme komandu nad našom malom grupom. Bejli je u razgovoru 
navaljivao da pored njega, Mensfilda i engleskih oficira, pođemo samo Voja i 
ja. Nije žaleo da nam se i Baćović pridruži, iako je ovaj nekoliko puta do 
tada ponovio svoju želju da pođe s nama.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Valjalo je čekati akumulatore, po koje je Baćovićev ađutant, poručnik 
Jovanović, otišao u Trebinje. U međuvremenu je u selo stigao marinski oficir 
iz Štaba Istočne Bosne i Hercegovine, poručnik Vragolov, da nas obavesti o 
najpogodnijem mestu za ukrcavanje. Kao dobar poznavalac toga dela obale, 
Vragolov je preporučio jedno skriveno mesto kod sela Ćilipi, udaljeno oko pet 
sati hoda od Poljica.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Iste večeri stigoše izveštaji iz Vrhovne komande. </span><span lang="EN-GB">Čiča 
(Mihailović — nap. autora) me je upoznao s misijom pukovnika Bejlija. Javljao 
je takođe da je vladu u Kairu obavestio o mome izlasku u svojstvu delegata 
Vrhovne komande i oficira za vezu sa Amerikancima.</span></p>
<p class="MsoNormal" style="text-indent:10.0mm"><span lang="EN-GB">Posle 
nekoliko jalovih pokušaja, radio-veza sa Kairom konačno je uspostavljena 
predveče 1. februara. Pukovnik Bejli nas je radosno obavestio da je komanda u 
Kairu prihvatila njegov plan za izlazak iz zemlje. </span><span lang="DE" style="mso-ansi-language:
DE">Saveznička komanda u Bariju obaveštena je da nam obezbedi prelaz mora. Da 
bismo održali tajnost pokreta, odlučili smo da u toku noći pređemo u selo 
Kremen Do. </span><span lang="EN-GB">Pred polazak rasteretili smo se suvišnog 
prtljaga. Za sebe smo zadržali po jedan ranac, koji smu uglavnom ispunili 
dokumentima, beleškama i fotografijama. Voja Lukačević se oprostio od svoje 
pratnje.</span></p>
<p class="MsoNormal" style="text-indent:10.0mm"><span lang="EN-GB">Idućeg dana 
po prelazu u selo Kremen Do, poručnik Vragolov dovede jednog na izgled vrlo 
otresitog seljaka. Predstavi ga kao putovođu do mesta ukrcavanja. Zvao se Dun 
Luka. Pri.jatno ga je bilo slušati kada je iznosio teskoće pokreta ka obali i 
opasnosti koje nam je valjalo savladati. U tome stigoše i depeše iz Kaira. 
Javljali su da će 4. februara, oko devet uveče, jedan brzi borbeni čamac biti 
na mestu koje smo označili. Pokušaj će biti ponovljen u toku dve iduće večeri.</span></p>
<p class="MsoNormal" style="text-indent:10.0mm"><span lang="EN-GB">Odlučili smo 
da predveče 3. februara pređemo u selo Donju Glavsku i da tu prenoćimo.</span></p>
<p class="MsoNormal" style="text-indent:10.0mm"><span lang="EN-GB">Lepo vreme 
odjednom se promeni. Jak vetar pozdravio nas je rano izjutra. Gusti oblaci 
tumarali su na sve strane. Vragolov je zlovoljno mumlao. Bez prestanka je 
ponavljao da čamac neće doći. </span><span lang="DE" style="mso-ansi-language:
DE">Moralo se ipak ići, jer je sastanak bio zakazan. </span><span lang="EN-GB">Pre 
polaska načinismo raspored ukrcavanja. </span><span lang="DE" style="mso-ansi-language:
DE">Ja sam bio sedmi po redu. Podelismo se u dve grupe za pokret. Pukovnik Bejli 
pridruži se meni na čelu prve grupe.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Kiša je padala kao iz kabla kada napustismo selo Donju Glavsku. Snažan 
vetar šibao nas je mlazevima vode, gusta pomrčina i ljut kamen ćinili su 
pokret skoro nemogućim. Pukovnik Bejli je teško tumarao. Njegove potpuno 
zamagljene naočare ništa mu nisu pomagale. </span><span lang="EN-GB">Padao je 
svaki čas i gadno psovao. Konačno se uhvati za ruku jednog podoficira, ali je 
nastavio da posrće. Spuštali smo se s terase na terasu izlokanim olucima i 
kamenitim stazama.</span></p>
<p class="MsoNormal" style="text-indent:10.0mm"><span lang="EN-GB">Nešto pre 
jedanaest, stigosmo na obalu. </span><span lang="DE" style="mso-ansi-language:
DE">Talasi su besno udarali o stenje. Bilo je i laiku jasno da po takvom vremenu 
niko ne može pristati uz obalu. </span><span lang="EN-GB">Čekali smo do skoro 
jedan sat po ponoći. Luka nas potom odvede svojoj kući.</span></p>
<p class="MsoNormal" style="text-indent:10.0mm"><span lang="EN-GB">Ponovo smo pošli 
u poteru za akumulatorima. Nekoliko pokušaja svršilo se bez uspeha. Baćovićev 
ađutant Jovanović neumorno trči. Odlazi u Trebinje, vraća se, odlazi ponovo. 
Vreme nam ne ide na ruku. Jovanović je najzad pronasao akumulatore. Radio-veza 
s Kairom ponovo je uspostavljena desetog februara. Obavestili su nas da će pokušaj 
biti uspostavljen počev od 12. februara sve dok nas ne prihvate. </span><span lang="DE" style="mso-ansi-language:DE">Valjalo 
je čekati da se vreme koliko-toliko popravi.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Četrnaesti februar osvanuo je lep. </span><span lang="EN-GB">Izveštaj s 
obale povoljan.</span></p>
<p class="MsoNormal" style="text-indent:10.0mm"><span lang="EN-GB">Na ugovorenom 
mestu sačekasmo Bejlija. </span><span lang="DE" style="mso-ansi-language:DE">Doneo 
je dobre vesti. Javljeno je da je brodić krenuo iz Barija. Valjalo je hitati ka 
obali. </span><span lang="EN-GB">Izbijamo na obalu oko deset sati. S jedne 
strane Vragolov je davao signale. Seo sam pored njega.</span></p>
<p class="MsoNormal" style="text-indent:10.0mm"><span lang="EN-GB">— Motor, 
motor! — dreknu Mensfild pored mene, — Čujem motore — ponavljao je on kao 
sumanut.</span></p>
<p class="MsoNormal" style="text-indent:10.0mm"><span lang="EN-GB">Uskoro se iz 
mraka izdvoji mala silueta borbenog čamca. Pre nego što sam prikupio stvari, 
dva engleska podoficira prilazili su u malom čamcu na veslima našoj steni. 
Pukovnik Bejli s Mensfildom uđe prvi. Mali čamac sporo je saobraćao između 
naše stene i brodića. Najzad svi smo se ukrcali.</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Brzi borbeni čamac grabio je žurno po ustalasanom moru. </span><span lang="EN-GB">Rano 
jutro zateče me u poludremežu. </span><span lang="DE" style="mso-ansi-language:DE">Uskoro 
motori počeše da se sporije okreću. </span><span lang="EN-GB">Ispeo sam se 
uzanim stepenicama na palubu. Pred očima se u jutamjoj magli nazirala prljava 
obala Barija.</span></p>
<p class="MsoNormal" style="text-indent:10.0mm"><span lang="EN-GB">Jedan oficir, 
verovatno engleski iz Komande luke, dode manjim čamcem na brodić. Posle 
razgovora s pukovnikom Bejlijem, on nam objasni da ćemo mi, jugosloveiiski 
oficiri, poći s njima. </span><span lang="DE" style="mso-ansi-language:DE">Reče 
nam kako mu je dužnost da se postara za naš smeštaj i zaštitu. Objasni nam 
kako će nas smestiti u jedan oficirski logor pured Barija pošto bi naše 
ostajanje u gradu izazvalo nezadovoljstvo kod mnogobrojnih partizana. Posle 
pozdrava s Mensfildom i Bejlijem, krenusmo džlpom ka logoru.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Dan nam je prošao u čišćenju, sređivanju opreme i odmoru. Nikako mi se 
nije sviđalo što sam bio odvojen od Mensfilda. Ipak sam se radovao Što sam 
sve dokumente i celokupni dokazni materijal stavio u njegov prtljag.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Oko ponoći nam dežurni oficlr u logoru saopšti da ćemo zorom na 
aerodrom, gde nas očekuje avion za Kairo.<o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Pukovnika 
Bejlija primetio sam tek u avionu. Sem pozdrava, nismo izmenjali nijednu reč. 
Laknulo nam je svima kada se avion, posle kraćeg zadržavanja na Malti, predveče 
spustio na vojni aerodrom Kaira.</span></p>
<p class="MsoNormal" style="text-indent:10.0mm"><span lang="EN-GB">Veselo smo ćeretali 
dok smo se približavali čekaoriici, gde je trebalo da prođemo pregled nadležnih 
vlasti. </span><span lang="DE" style="mso-ansi-language:DE">Osobito me je 
veselilo što je američki komandant došao da sačeka Mensfilda i mene. Reče 
da je došao da nas povede u američku komandu. Pošto je Mensfild imao sve 
dokumente i stvari kod sebe, bilo je logično da zajedno nastavimo posao oko 
pripreme izveštaja. Baćoviću i Lukačeviću sam davao potrebna obaveštenja i 
obećao da ću po njih doći idućeg jutra da ih odvedem u Komandu jugoslovenske 
vojske na Srednjem istoku. Dok nas je vojna policija pregledala, američki 
pukovnik živo je govoirio s pukovnikom Bejlijem. On mi uskoro priđe i saopšti 
da je pukovnik Bejli izrazio želju da ja u toku noći ostanem u britanskoj 
komandi. Kako dalje reče, Englezi će me ujutru vratiti u američku komandu, 
gde ću potom nastaviti svoj posao s Mensfildom. </span><span lang="EN-GB">Oprostih 
se s Mensfildom i njegovim komandantom. </span><span lang="DE" style="mso-ansi-language:DE">Pukovnik 
Bejli je izbegavao moje poglede. I on se uskoro negde udalji, dok nas je 
petoricu jedan engleski kapetan smeštao u automobil kojim je trebalo da odemo u 
Kairo.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Vožnja potraja prilično dugo. Očekivao sam da ćemo biti odvedeni u 
Komandu Srednjeg istoka. Bio sam prilično iznenaden kada automobil prođe kroz 
glavni deo grada i uputi se ka predgrađu Hellopolis. Najzad se zaustavismo pred 
većom kućom ograđenom visokim zidom. Engleski kapetan izmenja reči sa stražarom 
na vratima. Automobil uđe kroz teške vratnice. U mraku se nije moglo mnogo da 
razazna. Mislio sam da smo dovedeni u kakav britanski vojni hotel, kakvih je 
bilo mnogo po Kairu. Nešto me taknu u srce kada nas iz velikog hodnika razvedoše 
po sobama. Svakog u posebnu sobu. </span><span lang="EN-GB">U sobi: krevet i 
stolica. </span><span lang="DE" style="mso-ansi-language:DE">Na prozoru rešetke. 
Bilo je jasno u kakvom se hotelu nalazimo. Iza mene vrata se zatvoriše. Brava 
škljocnu.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Prvi dan prođe bez velike muke. Idućeg jutra škripnu brava na mojim 
vratima. Potarenuh se tek kada čuh nepoznati glas. U ćeliji je bio jedan 
britanski poručnik. </span><span lang="EN-GB">On me pozdravi i reče da želi 
da sa mnom govori. Podrobno me je ispitivao o šifri sa Čičom, mom zadatku 
ovde, vezama s Amerikancima. Odgovarao sam bez premišljanja, neposredno, 
kratko.</span></p>
<p class="MsoNormal" style="text-indent:10.0mm"><span lang="EN-GB">Oko podne 
vrata se ponovo otvoriše. </span><span lang="DE" style="mso-ansi-language:DE">Komandant 
zatvora, britanski kapetan, uđe smešeći se. U rukama je nosio moj pojas i sve 
lične stvari. Reče mi da će kroz pola sata doći automobil da me odvede u 
jugoslovensku komandu, a da će Lukačevlć i Baćović ostati još koji dan, pošto 
njihovo saslušanje još nije završeno.&quot;<sup>10</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Ubrzo posle izlaska iz britanskog zatvora, u koji je dospeo pod sumnjom da 
je održavao veze sa nemačkom obaveštajnom službom, Todorović je, preko 
komande trupa SAD u Kairu, stupio u kontakt sa Mensfildom. Tada je konstatovao 
da su svi materijali primljeni od Mensfilda neometano stigli do Kaira. Pored 
pisma za predsednika Ruzvelta, tu su bila i pisma koja je Mihailović uputio 
generalima Ajzenhaueru i Donovanu. Pored ovoga, Mihailović je po Todoroviću 
poslac i podatke o četničkim jedinicama pod njegovom komandom i o izbeglicama 
u raznim krajevima zemlje. Na jednoj Mihailovićevoj zabelešci, gde se navodi 
misija kapetana Todorovića, pominju se još i pisma upućena kralju Petru, Božidaru 
Puriću, Petru Živkoviću, Juraju Krnjeviću i pukovnicima Dimitriju Putniku i 
Dušanu Radoviću. Očigledno, Mihailović je i ovim ličnostima, po Todoroviću, 
uputio pisma.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Odmah posle prvoga kontakta, Mensfild je angažovao Todorovića da mu 
pomogne u sastavljanju izveštaja za njegovu komandu. Tom izveštaju cni su 
priključili i razne fotografije snimljene prilikom njihovog &quot;inspekcionog 
putovanja&quot; kroz Srbiju.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Nekoliko dana kasnije, kralj Petar je u Kairu primio najpre Todorovića i 
Mensfilda zajedno. Sutradan, Todorović je imao četvoročasovni razgovor sa 
kraljem, u kojem mu je izneo situaciju u zemlji sa četničkog gledišta. U svom 
izveštaju upućenom Mihailoviću 7. septembra 1944. godine, Todorović, pošto 
je prethodno izneo pojedinosti svoga dotadašnjeg puta, povodom ovoga sastanka 
kaže sledeće:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;On (kralj — nap. autora) je bio dečački oduševljen i više puta 
potvrdio da on nikada neće poslušati Engleze i izdati svoj narod i Čiču ... 
Rekao mi je da je pozvat u London i da želi da me vodi, na šta sam mu 
odgovorio da ste vi mene uputili za Ameriku, gde sam zaista i potrebniji, a da 
Voja, koji je tek bio pušten iz zatvora, treba da ide sa njim, što je i 
usvojeno.&quot;<sup>11</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Četvrtog marta 1944. godine, Purić je obavestio Fotića da je Todorović 
dodeljen na rad jugoslovenskoj vojnoj misiji u SAD i traži da mu Fotić što 
pre izdejstvuje ulaznu vizu, napominjući mu da je Todorović došao od 
Mihailovića i da je &quot;potrebno da bude što pre tamo&quot;.<sup>12</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Krajem marta 1944. godine, Todorović je stigao u Vašington i povezao se sa 
Fotićem i Živanom Kneževićem, tadašnjim vojnim izaslanikom emigrantske 
vlade u SAD, i zajedno sa njima krenuo u propagandnu akciju za račun četničkog 
pokreta i njegovog vođe Mihailovića.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Po dolasku u Kairo, i Lukačević i Baćović proveli su neko vreme u 
britanskom pritvoru. </span><span lang="EN-GB">Za to vreme njih su uporno saslušavali 
organi britanske obaveštajne službe. Na intervenciju Bejlija, iz pritvora je 
prvi pušten Lukačević, a nešto kasnije i Baćović. I dok je Baćović zadržan 
pod prismotrom u Kairu, dotle je Lukačević, zajedno sa kraljem Petrom i Purićem, 
9. marta avionom otputovao u London da bi u svojstvu četničkog delegata 
prisustvovao venčanju kralja Petra.</span></p>
<p class="MsoNormal" style="text-indent:10.0mm"><span lang="EN-GB">Međutim, 
referat koji je pukovnik Bejli podneo britanskoj komandi u Kairu znatno je 
ubrzao donošenje i realizaciju odluke o povlačenju savezničkih misija iz četničkog 
štaba.</span></p>
<p class="MsoNormal" style="text-indent:10.0mm"><span lang="EN-GB">Obaveštavajući 
Donji dom britanskog Parlamenta, pored ostalog, i o situaciji u Jugoslaviji, Čerčil 
je 22. februara 1944. godine izjavio:</span></p>
<p class="MsoNormal" style="text-indent:10.0mm"><i><span lang="EN-GB">&quot;...</span></i><span lang="EN-GB"> 
general Mihailović, veoma žalim da kažem, padao je postepeno u položaj da su 
njegovi komandanti činili sporazume sa italijanskim i nemačkim trupama, što 
je za rezultat imalo da su ostavljeni sami u izvesnim planinskim predelima i 
pokrajinama, čineći vrlo malo ili ništa protiv neprijatelja.&quot;<sup>13</sup></span></p>
<p class="MsoNormal" style="text-indent:10.0mm"><span lang="EN-GB">Petnaest dana 
kasnije, 6. marta 1944, Mihailović je uputio telegram Lalatoviću u kome kaže:</span></p>
<p class="MsoNormal" style="text-indent:10.0mm"><span lang="EN-GB">&quot;Preko 
britanske misije dostavite usmeno i u isto vreme predajte mašinom otkucan sledeći 
tekst za đenerala Pedžeta, kao ličnu moju poruku:</span></p>
<p class="MsoNormal" style="text-indent:10.0mm"><span lang="EN-GB">'Primio sam k 
znanju odluku o povlačenju savezničkih vojnih misija do sada akreditovanih kod 
mene. Gotov sam da pomognem povlačenju celokupnog osoblja savezničkih misija, 
zajedno sa njihovom opremom. Brigadiru Armstrongu daću punu potporu u izvršenju 
njegovog zadatka. Povlačenje savezničkih misija izvršićese suvozemnim putem 
do obale na isti naćin kao što je bio slućaj sa pukovmkom Bejlijem. Povlačenje 
preko mora pada u nadležnost saveznika. Radi sigurnijeg prebacivanja savezničkih 
misija do mora, molim da se najhitnije vrate u zemlju, potpukovnik Petar Baćović 
i major Vojislav Lukačević. Njihovo prisustvo veoma je važno za evakuaciju 
misije do mora, jer su sada na pravcu povlačenja jaki okupatorski gamizoni. 
Potpuno se slažem sa rešenjem generala Pedžeta da se pre konačne evakuacije 
u mome štabu izvrši koncentracija svih misija pod komandom brigadira 
Armstronga ...'&quot;<sup>14</sup></span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">Istovremeno, 
Mihailović upućuje depešu i izbegličkoj vladi u kojoj je izveštava da je 
primio prepis britanske note koja se odnosi na ukida-nje pomoći četničkoj 
organizaciji i na povlačenje britanske vojne misije.</span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">U 
međuvremenu, vrhovni komandant Srednjeg istoka, general Pedžet, otvoreno 
stavlja Mihailoviću do znanja da je usled kolaboracije četničkih vođa sa 
okupatorom zabrinut za sudbinu pojedinih pripadnika britanske misije.</span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">Ovaj 
telegram generala Pedžeta upućen Mihailoviću glasi:</span></p>
<p class="MsoNormal" style="text-indent:10.0mm"><span lang="EN-GB">&quot;Izvešten 
sam da je moja misija 'ANĐELIKA' (šifra za britansku misiju pri četničkom 
Javorskom korpusu — nap. autora) u rejonu Vašeg komandanta Cvetića otkrivena 
od jedne nemačke patrole i da postoji velika opasnost da bude zarobljena. Takođe 
znam da Cvetić sada otvoreno radi zajedno sa Nemcima. Pošto znam da je Cvetić 
još pod Vašom komandom, ponavljam ponovo da ćete lično odgovarati za 
sigurnost ove misije i sveg drugog savezničkog ljudstva kod Vas i Vaših potčinjenih.&quot;<sup>15</sup></span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">Dostavljajući 
Mihailoviću gornju depešu, general Armstrong mu napominje da je u januaru 
&quot;sa raznih strana&quot; dobio izveštaje da su čet-nici i major Cvetić 
dobili municiju od okupatora i da on &quot;ne može da veruje da je municija 
bila upotrebljavana protiv okupatora&quot;.<sup>16</sup></span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">Po 
dolasku kralja Petra i Purića u London, Čerčil se u nekoliko mahova sastao sa 
njima. Prilikom svakog susreta on je energično insistirac na svome zahtevu o 
uklanjanju Draže Mihailovića iz emigrantske vlade. Na kraju, Čerčil je 13. 
aprila obavestio kralja Petra da će on, ukoliko kralj ne prihvati njegov 
zahtev, javno cptužiti Mihailovića za saradnju sa neprijateljem i da će 
shodno tome postupiti i sa kraljem i njegovom vladom.</span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">U 
međuvremenu, posle razgovora sa predstavnicima raznih političkih grupa 
zastupljenih u emigrantskoj vladi, Lukačević se 1. aprila iz Londona vratio u 
Kairo i otpočeo diskusije o Bejlijevom predlogu da po povratku u zemlju formira 
leteći odred koji bi bio pod neposrednom britanskom komandom.</span></p>
<p class="MsoNormal" style="text-indent:10.0mm"><span lang="EN-GB" style="font-size:9.0pt">I 
pored datih obećanja, Mihailović je svim sredstvima nastojao da omete povlačenje 
britanske misije. U vezi sa njenom evakuacijom, između Armstronga i Mihailovića 
razvila se znatna prepiska i mnogobrojna cenkanja, koja su trajala punih pet 
meseci. Na kraju, u noći izmedu 29. i 30. maja 1944. godine, na jedan od 
aercdroma u južnoj Italiji spustila su se četiri aviona tipa DC3. </span><span lang="DE" style="font-size:9.0pt;mso-ansi-language:DE">Iz 
njih je izašlo oko 45 ljudi. Bili su to saveznički oficiri i vojnici koji su, 
u svojstvu pripadnika britanske misije, duže ili kraće vreme proveli u četničkim 
štabovima.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Među njima nije bilo generala Armstronga i nekoliko istaknutih članova 
misije. Njih su četnici zadržali kao zarobljenike i taoce za prtljag koji su 
britanske vlasti na aerodromu u južnoj Italiji zaplenile Lukačeviću i Baćoviću 
prilikom njihovog povratka u zemlju. U njihovom prtljagu bili su razni pokloni, 
zlato i novac koji je emigrantska vlada namenila Mihailoviću.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Međutim, već sutradan Mihailović je bio prinuđen da oslobodi 
Armstronga i ostale članove misije, iako Lukačevićev i Baćovićev prtljag 
nikada nije stigao u četničke ruke. Tako je 31. maja 1944. godine i poslednji 
zvanični predstavnik Velike Britanije napustio Mihailovićev štab. </span><span lang="EN-GB" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-GB;mso-fareast-language:EN-US;
mso-bidi-language:AR-SA">Zajedno sa generalom Armstrongom, u Italiju je odleteo 
i dr Živko Topalović sa suprugom Milicom.</span>
<p>
<br>
<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_63.htm"><b>Prethodni dokument</b></a></TD>
<TD><a href="11_65.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

