<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_38.htm"><b>Prethodni dokument</b></a></TD><TD><a href="4_14_1_40.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 39</strong></p>
<p align="center"><strong>PREDLOG PRELIMINARNOG SPORAZUMA KOMANDE OPERATIVNIH JEDINICA ISTOČNE
  BOSNE I HERCEGOVINE OD 11. JANUARA 1942. KOMANDI ITALIJANSKOG 6.
  ARMIJSKOG KORPUSA O MEĐUSOBNOJ SARADNJI<sup>1</sup></strong></p>
<p align="center">KOMANDI VI. ARMIJSKOG KORPUSA</p>
<p>DUBROVNIK</p>
<p>Četnička komanda<sup>2</sup> koja je uvek do sada bila voljna da<sup>3</sup> spreči i
  izgladi sve eventualne sukobe, koji bi mogli da nastanu između vojske
  Kraljevine Italije i četnika i ovog puta je odredila svoga delegata da
  vodi razgovore sa gosp. kapetanom de Matteisom,<sup>4</sup> koji je prijateljski
  8-og ov. m. došao u Fojnicu u tom cilju.<sup>5</sup></p>
<p>Prilikom vođenja tih razgovora, koji su bili u prijateljskom duhu delegat četničke komande<sup>6</sup> ima da stavi sledeće primedbe:</p>
<p>Da je četnička komanda<sup>7</sup> prilikom vođenja ovih pregovora bila u težem
  položaju, jer je četnički delegat bio u nemogućnosti da održava vezu sa
  svojom komandom usled vremenskih neprilika a isto tako, da nije bio u
  mogućnosti da se obavesti o situaciji nastaloj u vezi pisma, koje je
  uputio gosp. general Draža Mihajlović<sup>8</sup> a zbog koga je pisma doveden četnički delegat od
  strane italijanskih trupa u Mostar, te četnička komanda još uvek ne zna
  da li je to pismo stvarno došlo italijanskim trupama.</p>
<p>Uprkos svega toga a u želji da sa vojskom Kraljevine Italije dođe do
  mirnog rešenja svih sporova,<sup>9</sup> a u interesu srpskog življa, za koji
  italijanska komanda pokazuje velike simpatije, četnička komanda je
  slobodna, da podnese vojsci Kraljevine Italije sledeće predloge, koji
  bi zadovoljili jednu i drugu stranu.</p>
<p>1) U slučaju da italijanske trupe eventualno zauzmu zonu
  istočne Bosne u mestima, u kojima se sada nalaze četničke trupe,<sup>10</sup> sve
  do momenta dok italijanske trupe ne bi upotrebile svoje oružje protiv
  četnika, jer će kao i do sada postojati prijateljstvo između četnika i
  italijanskih trupa, četničke trupe neće nikada upotrebiti oružje protiv
  Italijana.<sup>11</sup></p>
<p>2) U tom slučaju italijanske trupe se obavezuju, da neće
  tražiti<sup>12</sup> razoružavati četničke trupe u krajevima, u kojima one<sup>13</sup> imaju
  sada punu vlast, jer je četničkim trupama oružje potrebno za slučaj
  hrvatskog napada,<sup>14</sup> kada se italijanske trupe povuku.</p>
<p>3) U svima srpskim krajevima u istočnoj Bosni, koji treba da
  budu okupirani, gde su katolici u manjini, uspostaviti srpsku civilnu
  upravu pored italijanske vojne. U tim krajevima ne mogu postojati
  garnizoni hrvatske vojske. To isto važi za srezove Gacko, Ulog,
  Kalinovik i Nevesinje.</p>
<p>4)U krajevima koji bi eventualno mogli biti okupirani od
  italijanskih trupa, treba dati stvarne garancije za zaštitu slobode,
  lične i imovinske, verske i nacionalne srpskog stanovništva.</p>
<p>5) U krajevima, koji eventualno treba da budu okupirani od
  italijanskih vojnih snaga, treba razoružati sve ustaše ma pod kojim
  vidom oni bili naoružani, kao što je ustaška bojnica, pomoćna
  žandarmerija, građanska i seoska milicija.</p>
<p>6) Da se izvrši strog nadzor nad radom hrvatske vojske, koja
  iza leđa četnika oruža partizane i ustaše, kao što je slučaj sa
  Borcem,<sup>15</sup> gde je hrvatska vojska, krišom od italijanske vlasti,
  naoružala ustaše i dala im 4.000 pušaka, veliki broj mitraljeza i
  municije, pa time ih potakla da izazovu krvavu borbu, koja i sada traje.</p>
<p>7) Pošto se ovakvom saradnjom sa italijanskim vojnim vlastima,
  naročito puštanjem italijanskih trupa bez borbe u mesta oslobođena od
  strane četnika, daje mogućnost komunistima za propagandu protiv
  četnika, to, kao moralnu protutežu ovoj propagandi, tražimo da se reši
  najbolnije pitanje srpskog naroda u ovim krajevima, a to je pitanje
  interniranih Srba, koji umiru u hrvatskim logorima, i njihovo vraćanje
  kućama, daće nam najbolje oružje protiv propagande protiv nas u vezi sa
  ovom saradnjom.</p>
<p>8) Četnička komanda će sklopiti trgovački ugovor sa
  italijanskom komandom u cilju razmene artikala, koji su najpotrebniji
  jednim i drugim. Četnička komanda može da da italijanskoj vojsci meso
  i kožu a u zamenu bi tražila životne namirnice, koje italijanska
  komanda ima.</p>
<p>9) Ovaj preliminarni sporazum stupa na snagu kada ga od strane
  četničke komande potpiše i major gosp. Boško Todorović,<sup>16</sup> koji će dati
  svoje punomoćije gosp. Milanu Šantiću<sup>17</sup> i preko njega dostaviti ga
  gosp. kapet. de Matteis-u, odnosno komandi italijanske vojske u
  Dubrovniku. Detalji ovog preliminarnog sporazuma utvrdiće se naknadno
  sa pretstavnicima italijanske vojne sile. Ovaj preliminarni sporazum
  izrađen je u tri jednaka primerka, od kojih je jedan predat gosp.
  kapet. de Matteis-u a dva primerka nalaze se u rukama četničkog
  delegata potporučnika Petkovića.<sup>18</sup></p>
<p>Mostar, 11 januara 1942 g.</p>
<p align="center">Četnički  delegat</p>
<p align="center">potporučnik  i  sudija:</p>
<p align="center"><strong>Mutimir V. Petković</strong><sup>19</sup></p>
<br>
<p>Odobravam prednje predloge, koje je u ime Komande
  bosansko-hercegovačkih četničkih odreda uputio Komandi VI. armiskog
  korpusa Carske i Kraljevske vojske četnički delegat rez. art. pporučnik
  Mutimir Petković.</p>
<p align="center">Art.  major </p>
<p align="center"><strong>Boško  P.  Todorović</strong></p>
<p align="center">Komandant operativnih jedinica</p>
<p align="center"> Istočne Bosne i Hercegovine</p>
<p align="center"></p>
<b class=medtxt><p><sup>1</sup> Kopija originala (pisana na mašini, latinicom) u Arhivu VII,
  Ča, k. 231, reg br. 5/6 (BH-X-34). Tekst je na više mesta, olovkom,
  ispravljao B. Todorović. Komandi 6. korpusa poslat je original bez tih
  ispravki (Zbornik NOR-a, tom XIII, knj. 2, dok. br. 10).</p>
<p><sup>2</sup> Taj  naziv je precrtan i, olovkom, dopisano:  &#187;Komanda Bosan-sko-hercegovačkih Četničkih odreda&#171;.</p>
<p><sup>3</sup> Tri reći u nastavku su dopisane olovkom.</p>
<p><sup>4</sup> Anđelo de Mateis (Angelo de Matteis), načelnik obaveštajnog
  odeljenja Komande italijanskog 6. armijskog korpusa (Zbornik NOR-a, tom
  XIII, knj. 2, dok. br. 10).</p>
<p><sup>5</sup> Ocenivši da nisu postignuti očekivani rezultati u saradnji
  sa lokalnim četničkim komandantima u borbi protiv partizanskih snaga na
  okupiranoj teritoriji istočne Bosne i Hercegovine u 1941. godini,
  Komanda italijanskog 6. armijskog korpusa je odlučila da saradnju
  postavi na širu osnovu i da je utvrdi u direktnim pregovorima sa
  četničkom komandom operativnih jedinica istočne Bosne i Hercegovine. Tu
  misiju je poverila kapetanu de Mateisu i to je bio cilj njegovog
  dolaska (Arhiv VII, italijanska arhiva &#8212; dalje IA &#8212; k. 425, reg. br.
  l/5a: izveštaj obaveštajnog odeljenja).</p>
<p><sup>6</sup> U originalu reči: &#187;delegat četničke komande&#171; su precrtane a na mesto njih je dopisano &#187;četnički delegat&#171;.</p>
<p><sup>7</sup> Nakon Todorovićevih ispravki početak te rečenice glasi: &#187;Da je
  komanda ,B. i H.C.O'&#171; (bosanskih i hercegovačkih četničkih odreda).</p>
<p><sup>8</sup> Redakcija nije pronašla to pismo.</p>
<p><sup>9</sup> Reč je o odbijanju četničkih zahteva da italijanske trupe napuste
  Kalinovik, Ulog, Gacko i Nevesinje i da vlast u tim mestima predaju
  četnicima (tom XIII, knj. 2, dok. br. 10).</p>
<p><sup>10</sup> U prvoj polovini januara 1942. četnici su u istočnoj Bosni
  držali područje: Zvornik, Višegrad, Rogaticu, Olovo i teritoriju u
  gornjem toku reke Drine. Od većih mesta pod četničkom vlašću bili su:
  Vlasenica, Srebrenica, Drinjača, Bratunac, Foča, Ustikolina, Goražde i
  Čajniče, dok su Rogaticu, Olovo i Han-Pijesak držali zajedno četnici i
  partizani.</p>
<p>Teritoriju u gornjem toku reke Drine četnicima su predali Italijani (vidi dok. br. 31).</p>
<p><sup>11</sup> Uz taj stav je na margini napisan upitnik.</p>
<p><sup>12</sup> Ta reč je dopisana olovkom.</p>
<p><sup>13</sup> Ta reč je podvučena i uz nju je napisan upitnik.</p>
<p><sup>14</sup> Misli se na ustaški napad.</p>
<p><sup>15</sup> Vidi dok. br. 37, nap. 3.</p>
<p><sup>16</sup> Na kopiji je precrtano ime Boška Todorovića i dopisano: &#187;Jez-dimir Dangić&#171;.</p>
<p><sup>17</sup> Vidi dok. br. 44.</p>
<p><sup>18</sup> O toku i rezultatu pregovora vidi dok. br.  43,  45, 47,  49,  50, 52, 53, 55 i 57.</p>
<p><sup>19</sup> Tekst do kraja je, olovkom, Boško Todorović dopisao na poleđini dokumenta.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_38.htm"><b>Prethodni dokument</b></a></TD><TD><a href="4_14_1_40.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>