<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_42.htm"><b>Prethodni dokument</b></a></TD>
<TD><a href="31_44.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-ansi-language:DE">PRIMLJEN 
SAM U PARTIJU</span><span lang="DE" style="mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:13.0pt;text-indent:12.0pt;line-height:
91%"><span lang="EN-GB">Noću 3. februara 1943. god., iz centralne Bosne ka 
gornjem toku r. Vrbasa, brigada je maršovala preko Galica pl. Snijeg i zima 
kakvi mogu biti samo u ovo doba godine i na ovom području. Malo izdvojen iz 
kolone idem i poluglasno razgovaram sa zamjenikom komesara brigade Đurom Lončarevićem. 
Pričamo o običnim stvarima, dok me Đuro na kraju ne upita:</span></p>
<p class="MsoNormal" style="text-indent:12.0pt;line-height:91%"><span lang="DE" style="mso-ansi-language:DE">— 
Da li bi ti voleo da si član Partije? Mada iznenađen ovim pitanjem, rekoh da 
bih, ali dodadoh da to ne zavisi od moje želje, nego od ocene partijske ćelije, 
da je to za mene još rano i da nisam prošao kandidaturu.<o:p>
</o:p>
</span></p>
<p class="MsoNormal" style="text-indent:12.0pt"><span lang="DE" style="mso-ansi-language:
DE">Đuro se nasmija, pa mi reče:<o:p>
</o:p>
</span></p>
<p class="MsoNormal" style="text-indent:12.0pt;line-height:91%"><span lang="DE" style="mso-ansi-language:DE">— 
Na sastanku ćelije kurirskog i radnog voda o tebi smo razgovarali i 
konstatovali da ispunjavaš sve uslove za prijem u Partiju. Odluka je već 
donesena i ti si primljen u Partiju. Ti si već kandidat više od dva mjeseca, 
iako nam to nisi rekao kad si došao u štab brigade.<o:p>
</o:p>
</span></p>
<p class="MsoNormal" style="text-indent:12.0pt;line-height:91%"><span lang="DE" style="mso-ansi-language:DE">Poslije 
ove izjave osjetih se malo postiđen zbog &quot;prikrivanja&quot; organizacionog 
pripadništva, ali istovremeno osjetih neki unutrašnji potres, neko posebno 
emotivno raspoloženje.<o:p>
</o:p>
</span></p>
<p class="MsoNormal" style="text-indent:12.0pt;line-height:91%"><span lang="DE" style="mso-ansi-language:DE">Iako 
smo u pokretu, zastadoh i okrenuh se i onako iznenađen rekoh svom sagovorniku:<o:p>
</o:p>
</span></p>
<p class="MsoNormal" style="text-indent:13.0pt;line-height:91%"><span lang="DE" style="mso-ansi-language:DE">— 
Mene primili u Partiju? Pa to nije moguće! Teško će to za mene biti! Drug Lončarević 
vidje da sam iznenađen i pomože mi da se snađem, pa reče:<o:p>
</o:p>
</span></p>
<p class="MsoNormal" style="text-indent:14.0pt;line-height:91%"><span lang="DE" style="mso-ansi-language:DE">— 
Valjda ne misliš da se s tobom šalim. Ovo nije za šalu. </span><span lang="EN-GB">Ono 
što sam ti rekao to je tačno.</span></p>
<p class="MsoNormal" style="text-indent:14.0pt;line-height:91%"><span lang="EN-GB">Kako 
smo na dohvat ruke, jedan pored drugog, pruža mi ruku i čestita prijem u 
Partiju. Sada i ja shvatih da je izjava druga Lončarevića zvanična. Produžavamo 
pokret i nastavljamo razgovor. On mi sasvim jednostavnim i pristupačnim rečima 
priča: o istoriji naše Partije i njenim ciljevima, o našoj borbi i mjestu 
komunista u njoj, o liku komuniste. Na kraju mi reče da treba mnogo više da 
radim na svom ličnom uzdizanju, navodeći neku meni do tada nepoznatu 
literaturu: Istoriju SKP(b), Istoriju radničkog pokreta, razvitak društva i još 
nešto što ja nisam zapamtio. Sve što Đuro priča slušam sa velikom pažnjom, 
iako mi zima skoro do kostiju probija.</span></p>
<p class="MsoNormal" style="line-height:91%"><span lang="EN-GB">U toku našeg 
razgovora sustigoše nas neki članovi štaba brigade, sa kojima Lončarević 
produži, a ja ostadoh u koloni okupiran mislima i uzbuđen. Razmišljam: zar 
ja, do juče polupismen seljak, sada pripadam jednoj organizaciji koja ima tako 
uzvišene ciljeve, a o čijoj ideologiji nemam sasvim jasnu predstavu. Sve ovo 
što se zbiva oko mene, što doživljavam i vidim, za mene je novo i nedovoljno 
poznato iako želim i trudim se da sve to spoznam. Prvi put u životu počeh 
ozbiljnije da razmišljam o sebi, svojoj vrijednosti kao čoveka, i o svojim 
obavezama. Prijemom u Partiju cijenim da mi je ljudska vrijednost porasla, a s 
njom i odgovornost.</span></p>
<p class="MsoNormal" style="line-height:91%"><span lang="EN-GB">Zaključujem da 
dato mi povjerenje treba i opravdati, ali kako, na koji način? </span><span lang="DE" style="mso-ansi-language:DE">Odakle 
početi, u čemu se menjati? </span><span lang="EN-GB">Ne mogu to da odredim.</span></p>
<p class="MsoNormal" style="line-height:91%"><span lang="EN-GB">Poslije 
razgovora sa Lončarevićem brigada je provela u petodnevnom pokretu, a zatim se 
našla na odmoru u rejonu Gornji Vakuf. O svom prijemu u Partiju nikom više 
nisam govorio, a niti je meni ma ko o tome što saopštio, mada sam očekivao da 
će se sastanak ćelije održati na prvom odmoru i da ću i ja prisustvovati 
prvom partijskom sastanku. Prođe i desetak dana, a od sastanka ništa. </span><span lang="DE" style="mso-ansi-language:DE">Kroz 
glavu mi prolaze razne misli, tražim razlog tome. Možda mi je Lončarević 
samo nagovijestio prijem u Partiju, možda to još nije definitivna stvar, a ja 
pogrešno shvatio? Možda je odluka ćelije preinačena od nekog višeg 
partijskog foruma? U sebi preispitujem sve postupke za posljednjih nekoliko 
dana. Da li nisam možda i nehotice učinio kakav prekršaj ili slično, što 
nije u skladu sa likom komuniste, pa time doveo ćeliju u situaciju da ponovo 
diskutuje o meni i mijenja odluku? Glava mi je bila puna takvih i sličnih razmišljanja, 
nagađanja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nikog ne pitam o svemu tome, bojeći se da ne ispadnem nepotrebno radoznao 
pred drugovima ili da ne &quot;otkrijem&quot; tajnu. </span><span lang="EN-GB">Pitati 
nekog od članova štaba nisam se usuđivao. Možda je bolje da sve ide svojim 
tokom, jer pitanja i zapitkivaja ne mogu to izmijeniti niti ubrzati. &quot;Bolje 
je biti u neizvjesnosti nego biti nesmotren i čitavu stvar pokvariti&quot;, 
zaključio sam u sebi. Međutim, pri svakom sastanku sa sekretarom ćelije 
kurirskog i radnog voda drugom Ajnšpilerom Miloradom očekivao sam da moja 
radoznalost dobije odgovor. Ali ni on nikakvim znakom ni rečju ne ublaži moju 
neizvjesnost, što u meni poveća zabunu. Čim nekog vidim da razgovara sa 
sekretarom, odmah pomišljam da je riječ o sastanku. Kad bih ugledao sve kurire 
na okupu, nestrpljivo sam očekivao poziv na sastanak. </span><span lang="DE" style="mso-ansi-language:DE">Sastanka, 
međutim, nema, pa nema. Psihička preživljavanja dostižu kulminaciju, ali ja 
nikom ništa ne poveravam, nikom se ne povjeravam.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neko potajno 
uvjerenje ipak me ohrabruje da će se sastanak brzo održati zašto se i 
pripremam. Preslišavam se kako u se predstaviti skupu, šta kazati, kakvu 
obavezu dati. Obraćam se i Stevi Babiću za pomoć i pitam ga šta treba reći 
na sastanku Partije kada se neko prima u njene redove, (kasnije sam saznao da su 
i njega morile iste brige), ali i on nije znao da mi da odgovor. Preturam neke 
letke koje od Teslića nosim sa sobom, ne bi li tamo našao ono što mi za ovu 
priliku treba, a pokušavam da se setim i svega onoga što sam o Partiji do tada 
slušao. Uspjeh čak i da napravim malu zabilješku.<o:p>
</o:p>
</span></p>
<p class="MsoNormal"><span lang="EN-GB">Najzad dođe i tako dugo očekivani dan 
— 13. februar 1943. god. Delegat voda Mile Matijević reče mi da dođem na 
sastanak, rekavši mi mjesto i vrijeme. Veselim se što dolazi kraj mojoj 
neizvjesnosti i što se konačno uključujem u redove partije. U određeno 
vrijeme dolazim na sastanak koji se održavao u jednoj begovskoj kući u selu 
Gračanica, gdje je i štab brigade bio smješten. Ulazim u sobu gdje su 
okupljeni i ostali drugovi. Na podu vidim krpe, na krpama dušeke, a na jednoj 
strani sobe divan i po zidovima serdžade. Nikada do tada nisam vidio tako namještenu 
prostoriju. Soba kao da je posebno spremana za neku svečanu priliku. Na 
sastanku vidim i neke moje drugove kurire, koji mi se sada čine ozbiljniji i 
odvažniji. Gledam i druga Ajnšpilera sekretara ćelije kao da ga prvi put 
vidim. Čini mi se da i on ima autoritativnije držanje, te i na njega sad 
gledam nekako sa više poštovanja nego ranije. Sve mi ovo stvara neku posebnu 
atmosferu i dočarava izuzetan ambijent i doživljaj.</span></p>
<p class="MsoNormal"><span lang="EN-GB">Drug sekretar najprije skida, pa potom 
odmah ponovo stavlja svoje naočari, pretura nešto po svojoj torbici, pa, 
najzad, našavši ono što je tražio, u određeno vrijeme otvori partijski 
sastanak. Za dnevni red predloži: 1) upoznavanje novoprimljenih članova 
Partije sa zadacima i 2), priprema komunista za predstojeći pokret štaba. Svi 
se slažu sa predloženim dnevnim redom. </span><span lang="DE" style="mso-ansi-language:
DE">Ja ne govorim ništa, jer smatram da nemam pravo glasa. Prelazi se na prvu 
tačku dnevnog reda. Sekretar govori o razlozima za naš prijem u Partiju, o našim 
obavezama i pravima, o odnosu prema kurirskoj službi, i dr. Posebno je podvukao 
obavezu u pogledu našeg rada na teoretskom uzdizanju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Drug sekretar 
priča, a ja ga napregnuto slušam i nastojim da zapamtim svaku izgovorenu riječ, 
da vidim svaki njegov pokret. Ne izmiče mi pogledu ponašanje i druga Babića 
koji je isto tako prvi put na partijskom sastanku. Primjećujem da stari članovi 
Partije, prisutni ovom sastanku, nisu tako disciplinovani kao nas dvojica. Oni 
ga ne slušaju pažljivo kao mi. Ponekad do mojih ušiju dopre i pokoji šapat, 
što me začuđavalo, jer sam smatrao da se to na sastanku Partije ne smije činiti.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Iz izlaganja 
druga sekretara stičem utisak da želi što ubjedljivije da djeluje na nas. </span><span lang="EN-GB">On 
bira tople riječi i daje nam drugarske savjete. Kad je govorio o našim 
zadacima, ne učiniše mi se tako teški, ali kad pomenu rad na teoretskom 
uzdizanju, osjetih da pred sobom imam jednu veliku prepreku, pred kojom su se, 
vjerujem, našli pre mene i svi ostali mladi komunisti ravni mojoj političkoj 
izgrađenosti.</span></p>
<p class="MsoNormal"><span lang="EN-GB">Poslije izlaganja sekretara niko od članova 
ne diskutuje, pa zaključih da je ono što je on rekao mišljenje svih 
prisutnih. </span><span lang="DE" style="mso-ansi-language:DE">Kako je drug 
sekretar zahtijevao da i mi &quot;novajlije&quot; ovom prilikom nešto kažemo, 
javljam se za riječ. Služeći se sa ranije pripremljenom zabeleškom, najprije 
se zahvalih drugovima na prijemu u Partiju, uz napomenu da mi je drago što sam 
postao član Partije i obećah da ću predano izvršavati svoju kurirsku dužnost 
i druge zadatke koje mi Partija bude postavila. </span><span lang="EN-GB">Slično 
meni, govorio je i Babić.</span></p>
<p class="MsoNormal" style="line-height:91%"><span lang="EN-GB">Druga tačka 
dnevnog reda nije dugo trajala, pa se tako dugo očekivani partijski sastanak 
završio za nešto više od jednog sata. </span><span lang="DE" style="mso-ansi-language:DE">Poslije 
sastanka prilazi mi sekretar, a potom i ostali članovi i čestitaju mi. Osjećam 
da su to iskrena čestitanja.<o:p>
</o:p>
</span></p>
<p class="MsoNormal"><span lang="EN-GB">Neki me i grle. Tako isto svi prilaze i 
drugu Babiću i na isti način čestitaju. Prvi put u životu primam neku čestitku 
i ispoljenu radost drugova na ovaj način. Na mojim očima pojaviše se suze 
radosnice.</span></p>
<p class="MsoNormal"><span lang="EN-GB">Mada je atmosfera na sastanku bila 
skromna i jednostavna, za mene je to bilo veoma uzbudljivo, novo i dotad 
nepoznato. Osjećanje da se nalazim među &quot;izabranim&quot; drugovima, da učestvujem 
u stvaranju odluka i stavova u službi koju obavljam, ispunjavalo me je ponosom 
i većom ljudskom vrijednošću.</span></p>
<p class="MsoNormal"><span lang="EN-GB">Poslije sastanka razgovaram sa 
sekretarom partijske ćelije i tražim da mi se dodijele konkretni zadaci. On se 
osmjehnu, otvori torbicu iz koje izvadi nekoliko listova papira sa odštampanim 
tekstom, uz napomenu da to pročitam, pa da kroz nekoliko dana sa njim 
prodiskutujem. Osjetih olakšanje pri pomisli da sada imam materijale za 
teoretsko uzdizanje. Po povratku u kurirsku sobu, dok su neki od mojih drugova 
bili na dužnosti, a drugi spavali, primakoh stolicu bliže petrolejki, iz 
kurirske torbice izvadih dobiveni materijal od sekretara, a više iz 
radoznalosti preturam po odštampanim papirima i pokušavam da brzo saznam šta 
sve u njima piše. U zaglavlju mi odmah pade u oči natpis: &quot;Izvod iz 
istorije SKP(b) — glava IV&quot;.</span></p>
<p class="MsoNormal"><span lang="EN-GB">Čim sam otpočeo da čitam prvu 
stranicu, s mukom sam uspijevao da što razumem, skoro kao da nije bilo napisano 
srpskohrvatskim jezikom. Pomišljam da je to možda tako samo na prvim 
stranicama. Međutim, što god sam dalje prelistavao, bilo mi je sve 
nerazumljivije. Prosto nisam vjerovao da ništa ne shvatam, pa ponovo čitam pročitano, 
ali se opet ubjeđujem da je ono što tamo piše zaista meni nerazumljivo i 
nejasno. Počinjem da iznalazim razloge svom nerazumijevanju: možda sam previše 
uzbuđen, umoran, da je svjetlo slabo, a tekstovi nečitki i zaprljani. Zato, 
prekinem čitanje, stavim materijal u torbu, pa ovu stavim pod glavu. Lampu 
ugasim i tako u dubokoj noćnoj tišini, koju su povremeno remetili eksplozije 
topovskih granata i mitraljeski rafali u dolini Vrbasa, dadoh se u razmišljanja 
o svom novom položaju.</span></p>
<p class="MsoNormal"><span lang="EN-GB">Činilo mi se da ću sve dužnosti lako 
obavljati, ali sa ovom pustom teorijom neće ići lako. Da je nešto iz novina, 
iz narodnih pjesmarica — nekako bih se snašao, ali ovaj neki dijalektičko-istorijski 
materijalizam, o čemu prvi put čujem, govori da sa teorijom neću lako proći. 
Pitam se: šta ako sve sa<span style="font-variant:
small-caps"> </span>mojim partijskim zadacima bude išlo ovako teško kao sa 
teorijskom izgradnjom? Kako onda opravdati povjerenje Partije?</span></p>
<p class="MsoNormal" style="line-height:91%"><span lang="EN-GB">Kako smo i 
sjutradan ostali u istom selu, odmah čim je svanulo, vadim iz torbice materijal 
i ponovo ga pregledam. </span><span lang="DE" style="mso-ansi-language:DE">I 
opet je sadržaj za mene nerazumljiv. </span><span lang="EN-GB">I opet se nanovo 
razočaram. Odlazim kod sekretara ćelije i pričam svoju nevolju. U početku 
kao da mi nije povjerovao, pa traži da mu u materijalu pokažem sadržaj 
nerazumljivog teksta. </span><span lang="DE" style="mso-ansi-language:DE">Pogledavši 
u materijal, sekretar se osmjehnu i reče:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— U pravu si, ovo ni ja ne razumijem; umjesto prve dao sam ti četvrtu 
glavu Istorije SKP(b).<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sa razumijevanjem novih materijala koje mi je sekretar dao išlo je mnogo 
bolje i lakše. Tako sam doživio svoj prijem u Partiju i prvi susret sa 
teorijom dijalektičko-istorijskog materijalizma. Kad god bih kasnije 
prisustvovao sastancima na kojima su se primali u Partiju mlađi komunisti — 
sjećao sam se svoga &quot;partijskog krštenja&quot;.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Sretko MIRKOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_42.htm"><b>Prethodni dokument</b></a></TD>
<TD><a href="31_44.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

