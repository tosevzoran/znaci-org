<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_102.htm"><b>Prethodni dokument</b></a></TD>
<TD><a href="4_14_4_104.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>APEL STEVANA MOLJEVIĆA OD 9. NOVEMBRA 1944. NARODU 
BOSANSKE KRAJINE DA SE UJEDINE U BORBI PROTIV NARODNOOSLOBODILACKOG POKRETA 
NARODA JUGOSLAVIJE1</strong></p>
<p align="center">Slobodne srpske planine</p>
<p>9 nov. 1944. Draga braćo,</p>
<p>Znam da očekujete vesti od mene kao i ja od Vas, jer u teškoćama svaka se 
nedaća lakše snosi kada se braća jedan na drugog osloni, kad izmene misli i 
dogovore se. Teške su prilike u kojima se danas nalazi srpski narod. Ali je teška 
bila i sva naša narodna prošlost, pa su se naši pretci rvali sa svim poteškoćama 
i othrvali se. Za nas je to danas utoliko lakše što već može da se dogleda i 
kraj našim mukama i stradanjima.</p>
<p>Vrlo bi nezgodno bilo i po nas i po našu narodnu budućnost da sad, pod kraj 
rata, malakšemo, posle tolikih muka i stradanja, posle tolikih herojskih 
napora. Valja da izdržimo pod svaku cenu — izdržati znači pobediti. Valja 
da se pokažemo dostojni naše prošlosti, da budemo dorasli svim poteškoćama 
koje nas još očekuju, ali koje su, kako svi znaci govore, pri kraju. Valja da 
budemo svesni da je u našim rukama sudbina ne samo naša, već i našeg 
potomstva, da budemo svesni naše moći da ostvari svoj istorijski zadatak.</p>
<p>Da bi izdržali do kraja, valja da budemo složni i povezani — brat uz 
brata, selo uza selo, oblast oslonjena jedna na drugu. Srpstvo ujedinjeno u 
stradanju i bolu, valja da bude ujedinjeno i u borbi. Ako tako bude, ono će 
biti ujedinjeno i u pobedi i moći da ostvari svoj istorijski zadatak.</p>
<p>Da izdržimo do kraja, valja da gledamo na đenerala Dražu Mihailovića koji 
stoji pred nama. Sva je naša sreća, u ovoj velikoj narodnoj nesreći što se u 
ovim teškim danima našao jedan neosporan autoritet, koji pretstavlja našu 
borbu, naš otpor i sve naše narodne težnje. Taj autoritet oličen u đeneralu 
Mihai-loviću, valja po svaku cenu da očuvamo. Danas, ako ikad, valja da održimo 
opštu narodnu disciplinu. Samo tako ćemo moći da se odupremo, i mi i narod 
bezobzirnom uticaju neprijateljske propagande i da očuvamo veru, koja je prvi 
uslov za uspeh i pobedu naše stvari.</p>
<p>Znam da je invazija Titovaca u Srbiju delovala na vaše duše. Ali svi su 
znaci da stojimo pred promenom situacije, najpre u ostalim zemljama koje su u 
položaju sličnom našem, a onda neminovno i kod nas. Čuli ste izjave g. 
Ruzvelta pred Cerčilov odlazak u Moskvu, smenu američkog generala kod 
Can-Kaj--Seka, odbijanje pomoći od strane amer. komun. stranke pri pret. 
izborima. Nije bez interesa i smena g. Kordela Hala i dolazak g. Stetiniusa i 
njegova izjava od juče. U pogedu držanja Engleske značajan je odlazak g. 
Vilsona, komandanta za Srednji Istok, koji je bio skloniji Titu i više ga 
pomagao nego li je bila intencija engleske vlade i dolazak g. Aleksandra na 
njegovo mesto. Najinteresantnija je debata u Donjem domu povodom događaja u Grčkoj, 
kojom prilikom se g. Cerčil svom snagom oborio na levičare i jasno izjavio 
kako on zamišlja slobodno glasanje i demokratiju.</p>
<p>Spoljna će se situacija izmeniti nezavisno od nas, čim zemlja bude očišćena 
od okupatora. Ali mi moramo, nezavisno od toga, da izdržimo i da izmenjenu 
situaciju dočekamo spremni — složni i ujedinjeni — s jasnim pogledima u 
budućnost, da znamo šta hoćemo.</p>
<p>Mi već sad moramo da pokažemo saveznicima da smo dorasli da u zemlji 
obezbedimo red i poredak i da je uredimo na demokratskim načelima u duhu sadašnjeg 
vremena. Tu nam se sloga sa muslimanima i Hrvatima pokazuje kao prvi uslov za 
sređenje prilika.</p>
<p>Eto, to je, braćo, što sam imao da vam ovom prilikom kažem i da vas 
zamolim da istrajete i da održite veru u narodu, kako bi Krajina i u ovoj završnoj 
fazi naše narodne borbe dokazala da nije izostala ni iza jedne srpske oblasti. 
U to ime šaljem vam svoej tople, bratske pozdrave, uvek u mislima s Krajinom.</p>
<p align="center">vaš.<strong> St. Moljević</strong></p>
<p>1 Original (pisan mastilom, ćirilicom) u Arhivu VII, Ča, k. 14, reg. br. 
50/2 (VK-P-476).</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_102.htm"><b>Prethodni dokument</b></a></TD>
<TD><a href="4_14_4_104.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
