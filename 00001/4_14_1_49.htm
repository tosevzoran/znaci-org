<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_48.htm"><b>Prethodni dokument</b></a></TD><TD><a href="4_14_1_50.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 49</strong></p>
<p align="center"><strong>IZVEŠTAJ KOMANDE OPERATIVNIH JEDINICA ISTOČNE BOSNE I HERCEGOVINE OD
  26. JANUARA 1942. DRAŽl MIHAILOVIĆU O VOJNO-POLITIČKOJ SITUACIJI U
  ISTOČNOJ HERCEGOVINI I O PREGOVORIMA O SARADNJI SA ITALIJANSKIM
  OKUPATOROM<sup>1</sup></strong></p>
<p align="center">KOMANDA   OPERATIVNIH   JEDINICA ISTOČNE BOSNE I HERCEGOVINE</p>
<p align="center">O. br. službeno 26 januara 1942 godine </p>
<p align="center">s.   BRAJČEVIĆI   (GACKO)</p>
<p align="center">Izveštaj o stanju u Hercegovini i Crnoj Gori</p>
<p align="center">GOSPODINU MINISTRU VOJSKE I MORNARICE</p>
<p>negde u Srbiji<sup>2</sup></p>
<p>U vremenu kada sam uveliko spremao &#187;severnu ofanzivu&#171; za ovlađivanje
  okolinom Tuzle i žitorodnom Posavinom, između reke Drine i reke Bosne
  iz koje bi se 8 oslobođenih srezova naše državne teritorije snabdevale
  solju, naftom i žitom,<sup>3</sup> važna obaveštenja i hitni pozivi od naših
  boraca iz Hercegovine izazvali su donošenje nove odluke, da se težište
  naših zimskih operacija prenese odmah u Hercegovinu. Lično sam otišao
  iz Vlasenice, preko Rogatice i Foče dolinom Sutjeske u okolini Gacka<sup>4</sup>
  gde sam zatekao sledeće stanje:</p>
<p>1. Naš narod u gatačkom i nevesinjskom srezu obmanut, nepoverljiv izmučen letošnjim borbama (bore se od polovine meseca juna)<sup>5</sup> izložen defetističkoj, antidržavnoj, antisocijalnoj,
  antimonarhističkoj, antibritanskoj i antičetničkoj propagandi komunista
  koji milom ili silom traže pristupanje u partizanske jedinice, preteći
  ubistvom narodnih prvaka, te pretnje sve više i više ostvarujući (npr.
  ubistvo Čede Milića u novembru 41 g., kod Nikšića u klancu Duga)
  gurajući narod u građanski rat, a pojedince i u zagrljaj neprijatelju &#8212;
  okupatora. U bilećskom srezu stanje je isto, što se vidi i iz prepiske
  sa komandantom graničnog bataljona bilećskog odreda, koja se u prepisu
  prilaže /1.<sup>6</sup> A da stanje u ostalim djelovima Hercegovine nije bolje,
  vidi se iz izveštaja kapetana Branislava Šoškića, koji je još u oktobru
  upućen od strane majora Dangića u Hercegovinu, a čiji se izveštaj
  prilaže takođe u prepisu pod 2.<sup>7</sup></p>
<p>2. Turci su agresivno raspoloženi &#8212; u decembru napadali su dolinu
  Sutjeske<sup>8</sup> i Drine ka Foči do Broda.<sup>9</sup> A baš na dan moga dolaska na Sedlo
  Čemerno, jedna gomila od 1000 Turaka napada i spaljuje srpsko selo
  Bodežišta,<sup>10</sup> preteći javno, da će za Božić popaliti i niz drugih sela.</p>
<p>Odmah sam naredio protivnapad na Turke i poveo protivpropagandu za
  spašavanje ovoga kraja od denacionalizacije i građanskog rata, a
  upućivanjem svoga ađutanta da u ime srpskih dobrovoljačkih četnika
  pregovara sa Italijanima,<sup>11</sup> neutralisao sam štetno mešanje Italijana u vojne i političke operacije
  odlažući do povoljnoga trenutka borbu redovne vojske protiv njih.</p>
<p>Dalji događaji su tekli ovim redom:<sup>12</sup></p>
<p>4. januara, dok još gori naše selo Bodežište, bacam oko 150 na brzu
  ruku prikupljenih Srba i četnika i partizana u protivnapade na turska
  sela Bahori i Mrđenovići, koja posle slabe odbrane bukte, što prekida
  još iste noći tursku ofanzivu i inicijativa prelazi u naše ruke.</p>
<p>6 januara u zoru suzbijam neodlučnost i zaplašenost naših gatačkih
  boraca koji oklevaju sa napadom na selo Ravno i vodim oko 70 boraca na
  to selo, iz koga Turci beže i selo gori na očigled sve većega broja
  naših boraca koji pridolaze sa sviju strana.</p>
<p>Na dan Božića zahtevam da Srbi slave Božić u pokretima, na straži i
  u pripremama daljega napada na turke u Borcu, a kako zbog snega i
  velikog prostranstva bojišta sve to ide sporo bez telefonske veze,
  odlučujem da ostanem u Hercegovini nekoliko nedelja i zbog toga
  operativnom zapovešću od 5 januara tg. vršim centralizaciju
  komandovanjem, grupi-sanjem odreda u grupe po 2&#8212;4 odreda sa većom
  samostalnošću dejstva (prilog prepis te zapovesti pod 3).</p>
<p>9 i 10 januara osvojena su i zapaljena turska sela oko Uloga
  (energičnim radom tu se istakao komandant te kolone rezervni
  potporučnik četnik &#8212; vojvoda brat Radivoje Kosorić)<sup>13</sup> a 11 januara
  posle osmočasovne borbe zauzeta su i spaljena turska sela Tobić i
  Cerova, gde se naročito istakao Komandant Gornjo-Nevesinjskog odreda
  pešadijski narednik Tomo Guzina,<sup>14</sup> koga bi trebalo što pre unaprediti
  u čin potporučnika.</p>
<p>12 i 13 januara zapalili smo još neka turska sela, ali su ovih dana
  turci mestimično prešli u protivnapad, a partizani odrekli svoju pomoć,
  tako da su zapaljena dva srpska sela.</p>
<p>Od 15 do 18 januara prešao sam u odbranu na levome krilu, a nastojao
  da pokrenem jaču desnokrilnu kolonu koja je dejstvovala od sedla
  Čemerno. No ova kolona rasturena je usled teških vremenskih prilika i
  slabe ishrane kao i pretrpljenih gubitaka, a naročito usled
  defetističke propagande komunističkih vođa, koji su proturili glas o
  mojoj pogibiji.</p>
<p>19 januara, dok sam u selu Vrbi pisao naređenja i uputstva za
  pregrupisavanje trupa i produženje boja, opkoljen sam od strane jedne
  partizanske čete iz Crne Gore, ubijena su mi dva pratioca i nešto na
  prevaru, a nešto na silu, odveden sam u Crnu Goru.<sup>15</sup> Ali već 23 januara
  oslobođen sam iz ovoga neobičnoga ropstva od strane hrabre čete popa
  Radojice Perišića1<sup>6</sup> (opis ovoga događaja vidi se iz obaveštajnog
  biltena za 23 januar broj 4).<sup>17</sup></p>
<p>Od 21 januara<sup>18</sup> do danas produžavam prikupljanje i pregrupisavanje
  trupa za produženje započetog boja posle koga bi odmah imao da sledi
  boj kod Fazlagića kule i možda još jedan boj kod Stoca čime bi bitka za
  Hercegovinu &#8212; istočno od Neretve &#8212; bila završena.</p>
<p>Paralelno sa ovom vojnom akcijom vodio sam spoljnopolitičku akciju
  pregovore sa Italijanima; preko delegata koji je govorio ne u ime naše
  "Vlade i redovne vojske, niti moje, već u ime srpskih dobrovoljačkih
  četnika (prilog pod 5, objašnjenje koje sam izdao o tome,<sup>19</sup> kao i
  instrukcija koju sam dao delegatima, predloži koje su delegati uputili
  Italijanima i prvi odgovor &#8212; usmen i neodređen &#8212; Italijana na te
  predloge).<sup>20</sup></p>
<p>Na polju unutrašnje politike &#8212; socijalnom polju, u širem smislu i na
  polju narodne privrede, izdao sam niz naređenja, proglasa i
  obaveštenja, od kojih se nekoliko važnijih u prepisu prilažu, prilog
  pod 6.<sup>21</sup></p>
<p>Za dalju borbu na vojnom, diplomatskom, socijalnom i privrednom polju u ovom kraju i susednim oblastima, nameran sam:</p>
<p align="center">I  Na polju vojnih operacija</p>
<p>Sasrediti što pre sve trupe koje nisu neophodno potrebne za odbranu
  do sada oslobođene državne teritorije na prostoriji
  Nevesinje&#8212;Gacko&#8212;sedlo Čemerno&#8212;selo Ulog (sve isključno) i pojačavši
  time sa 2&#8212;3000 ljudi, nekoliko topova i bacača mina, naše odrede u
  Hercegovini (koje za to vreme reorganizo-vati, prikupiti, učiniti
  pokretnijim i sposobnijim za brze operacije gerilskog i manevarskog
  tipa), tući prvo turke u Borcu, Fazlagića Kuli i oko Stoca, po tom iste
  ili druge protivnike u Hercegovini, Crnoj Gori i Južnoj Dalmaciji sa
  ciljem:</p>
<p>1.da se ovaj kraj oslobodi od turaka i time omogući upotreba
  odličnih boraca iz ovoga kraja za operacije protiv ostalih protivnika u
  Hercegovini, odnosno za operacije van Hercegovine;</p>
<p>2. da se ovlada delom jadranske obale zbog lakše veze sa našom zagraničnom vojskom i saveznicima.</p>
<p>3. da se vidnim vojničkim uspesima, kao najboljim sredstvom
  propagande, suzbije svaka neprijateljska i pogrešna propaganda koja
  slabi otpornost naroda u ratu ili gura narod u građanski rat.</p>
<p align="center">II Na diplomatskom polju</p>
<p>Posredstvom srpskih dobrovoljačkih četnika odvojiti Italijane od
  Pavelića i njemu odanih hrvatskih renegata, odnosno turaka, a postići
  da se naši četnički odredi mogu što slobodnije kretati na celoj
  teritoriji okupiranoj od Italijana, čime bi bilo upola rešeno ne samo
  srpsko pitanje u ovim krajevima (preuzimanje civilne vlasti od strane
  Srba, evakuacija, istrebljenje, prinudno iselenje znatnog broja
  muslimana i katolika) već i neobično olakšano kretanje naših odreda
  redovne vojske za dalje operacije u duhu direktiva naše Vrhovne komande
  (npr. čitavi pukovi mogli bi se pod zaštitom dobrovoljačkih četnika
  koji prividno sarađuju sa Italijanima, tajno i po ešelonima
  prebacivati duž Dinarskih planina iz Srbije u Liku ili kroz Sandžak i
  Crnu Goru u oblast Skadra, Drača, Tetova, Bitolja i Lerina).</p>
<p align="center">III Na privrednom polju</p>
<p>Obezbeđivati ishranu srpskog življa u Hercegovini, pa i u Crnoj
  Gori, pre svega oduzimanjem srpske upljačkane imovine od turaka, kao
  što je već učinjeno u osam do sada oslobođenih srezova istočne Bosne, a
  po tom upućivanje tovarne komore iz Hercegovine i Crne Gore u severnu Bosnu sa potrebnom
  vojničkom pratnjom, koja bi zajedno sa bosanskim odredima, milom ili
  silom, rekvirirala tursku i suvišnu srpsku hranu tamošnjeg življa, dok
  bi se ostali artikli, kao gas, so, pirinač i td. dobivali preko srpskih
  dobrovoljačkih četnika od Italijana u zamenu za stoku<sup>22</sup> koje ovde ima
  dosta, i nešto bi se dobilo morskim putem, ako se uspostavi naš
  prekomorski tajni saobraćaj.</p>
<p align="center">IV Na socijalnom polju</p>
<p>Izgladiti društvene razlike koliko se to može postići za vreme rata
  i bez prolivene krvi, izmiriti zavađenu braću Srbe i suzbiti svaku
  propagandu koja Srbe razdvaja, a prinuditi sve da odlože ispoljavanje
  svojih političkih ubeđenja i svaku partijsku borbu do svršetka rata pod
  geslom: &#187;politika posle pobede&#171;.</p>
<p>Ostvarenje tih dosta smelih i opsežnih namera znatno bi mi bilo olakšano sledećim merama koje su izvan moje nadležnosti.</p>
<p>1.&nbsp; Ako bi iz Srbije došlo makar koliko energičnih i hrabrih
  mlađih Srbijanaca, oficira, podoficira, kaplara i redova, po mogućstvu
  dobro naoružanih (kretanje kroz planine do Bosanske Jagodinje i
  Višegrada), dalje sa objavom i putovođama koje bi dao komandant VČO<sup>23</sup>
  poručnik Kamenko Jeftić.</p>
<p>2. Ako bi u moj štab došao jedan naš oficir za vezu sa Vama i jedan oficir Britanski za vezu sa Maltom.</p>
<p>3. Ako bih dobio koju radiostanicu primopredajnu sistema &#187;četnik&#171;, ili drugi sa potrebnim stručnim osobljem.</p>
<p>4. Ako bi se koji avion, naš ili saveznički, kadgod pojavio
  nad Vlasenicom, Rogaticom, Goraždom, Fočom ili Hercegovačkom Foinicom
  (između Gacka i Nevesinja na drumu) da baci koji pištolj, mitraljez sa
  municijom ili bar koju knjigu i letak.</p>
<p>5.&nbsp; Ako bi se preko radio Londona i Moskve uputile nekolike
  reci četnicima, vojnicima i partizanima, koji se bore u Bosni i
  Hercegovini, za srpski narod pre svega (jer su u ogromnoj većini Srbi)
  za Jugoslovenstvo (srpsku misiju okupljanja Južnih Slovena) za
  slovenstvo i čovečanstvo.</p>
<p>6. Ako bi se sa partizanskim glavnim štabom za Jugoslaviju potpisao
  sporazum u sledećem: [a] priznanje Kralja kao vrhovnog komandanta od
  strane komunističke stranke;</p>
<p>b) izjednačenje komunističke partije sa ostalim našim strankama u pravima i dužnostima;</p>
<p>v) Stavljanje partizanskih jedinica u onaj odnos prema jedinicama
  redovne vojske, koji i sada važi za četničke jedinice (izvesna
  samostalnost, ali obavezna saradnja i izvršivanje naređenja starijih
  odnosno pretpostavljenih vojnih starešina).</p>
<p>Molim da se uradi koliko se može u tom smislu.</p>
<p align="center">Komandant,</p>
<p align="center">artiljerijski major,</p>
<p align="center">BT,<sup>24</sup> s.r.</p>
<p><strong>Napomena:</strong> Omaškom su izostavljane u izlaganju potreba tačke 7, 8, 9
  i 10 koje glase: 7) ako bi se poslalo bar dva vojna uniformisana
  lekara, 8) ako bi mi se poslalo što više telefonskog materijala, 9) ako
  bi se neki naš (ne Engleski i ne Ruski) padobranac spustio kod jednog
  od naseljenih mesta navedenih pod tač. 4, koja su sva u našoj vlasti,
  10) ako bi se jedan avion spustio na aerodrom između Vidrića i Košutice
  kraj puta Han-Pijesak&#8212;Romanija. Trebalo bi da avion nosi srpsku
  kokardu, sa četničkim znakom, pa kao takav ne bi bio napadan od Nemačke
  i Italijanske avijacije, kao što se ne diraju četnički topovi i drugo
  naoružanje koji bi se broj mogao uvećati. Sem toga, radi okoline, kao i
  za slučaj da nemate pregled ranijih petomesečnih operacija u Istočnoj
  Bosni, dostavlja se takav hronološki pregled u prilogu pod 7).<sup>25</sup></p>
<br>
<b class=medtxt><p><sup>1</sup> Prepis originala (pisan na mašini, ćirilicom) u Arhivu VII, Ča, k. 170, reg. br. 16/4 (BH-V-1896).</p>
<p><sup>2</sup> Odnosi se na Dražu Mihailovića. Gde se on nalazio od 6
  decembra 1941 (kada je, sa najbližim saradnicima, sa Ravne gore pobegao
  ispred Nemaca) do marta 1942, u raspoloživim dokumentima Arhiva VII
  nema podataka, osim da se 18. marta 1942. nalazio u takovskom srezu
  (dok. br. 105).</p>
<p><sup>3</sup> Tu operaciju B. Todorović je samo nagovestio &#187;avizo
  zapovešću&#171; 23. decembra 1941, ali je nije realizovao (Arhiv VII, Ča, k.
  170, reg. br. 11/3).</p>
<p><sup>4</sup> B. Todorović je 3. januara 1942. došao u s. Vrba (Gacko)
  &#187;poslan od Draže Mihailovića u cilju izvršenja kontrole nad dotadašnjim
  radom četničkih odreda i produbljavanja organizacije&#171; (Arhiv VII, Ča,
  k. 170, reg br. 23/4).</p>
<p><sup>5</sup> Borbe u Hercegovini (juna 1941) počele su oružanim otporom
  srpskog stanovništva u gatačkom i nevesinjskom srezu protiv zverskog
  ubijanja Srba od strane ustaša NDH. U početku mestimičan i nepovezan,
  posle napada Nemačke na SSSR otpor je prerastao u masovni ustanak
  srpskog naroda tih srezova i proširio se na bilećki, stolački i
  trebinjski srez. Opširnije o tome, vidi: Zbornik NOR-a, tom II, knj. 1,
  str. 15; tom IV, knj. 1, dok. br. 98, 204, 228, 230&#8212;234, 236, 278, 292,
  303, 314; Oslobodilački rat, knj. 1, str. 93&#8212;96; Branko Kovačević, Savo
  Skoko, Junski ustanak u Hercegovini 1941, Istorija radničkog pokreta,
  Zbornik radova I, Institut za izučavanje radničkog pokreta, Beograd
  1965, str. 108.</p>
<p><sup>6</sup> U izveštaju od 16. januara 1942, Milorad Bjeletić, komandant
  Graničnog (Bilećkog) četničkog bataljona, javlja o partizanskim
  akcijama na području Bileće i Trebinja, ističe opasnost koja preti od
  partizana i traži pomoć da bi sprečio partizanske akcije (Arhiv VII,
  Ča, k. 196, reg. br. 7/4).</p>
<p><sup>7</sup> Branislav Šoškić, žandarm. kapetan, u izveštaju od 30.
  decembra 1941. B. Todoroviću piše o svom radu od julskog ustanka u
  Crnoj Gori do dolaska u Hercegovinu i o tadašnjoj situaciji u istočnoj
  Hercegovini (Arhiv VII, Ca, k. 201, reg. br. 6/2).</p>
<p><sup>8</sup> Radi  se  o napadima ustaša  iz Borca  na  srpska  sela  u  dolini r. Sutjeske (vidi dok. br. 37, nap. 3).</p>
<p><sup>9</sup> Na karti 1:100.000: Brod na Drini.</p>
<p><sup>10</sup> Vidi dok. br. 37, nap. 6.</p>
<p><sup>11</sup> Vidi dok. br. 37&#8212;39, 43&#8212;45 i 47.</p>
<p><sup>12</sup> Četničke akcije u reionu Borca od 4. do. 17. januara
  opisane su, sa mnogo detalja, u izveštaju kapetana Danila Salatića
  (Arhiv VII, Ča, k. 201, reg. br. 8/2). Međutim, sve te niihove akcije
  nisu bile orga-nizovane radi likvidacije ustaškog uporišta Borac i
  završavale su se napadima na nezaštićena muslimanska sela. ubijanjem
  nevinog stanovništva i spaljivanjem njihove imovine. B. Todorović je 6.
  januara lično posmatrao spaljivanje više sela na tom području, i svojom
  naredbom br 15 od 6. januara odao &#187;pohvalu i priznanje borcima za
  narodnu slobodu, koji učestvovaše u toj akciji&#171; (Arhiv VII, Ča, k. 170,
  reg. br. 42/3). Opširnije o tome, vidi Arhiv VII, Ča, dokumenta u k.
  170 i 201; Zbornik NOR-a, tom IV, knj. 3, dok. br. 141.</p>
<p><sup>13</sup> Tada je bio komandant Rogatičkog četničkog odreda; u rejon Borca došao je, sa delom odreda, po naređenju B. Todorovića.</p>
<p><sup>14</sup> Narednik vojske Kraljevine Jugoslavije, od 1942. do jeseni 1944. načelnik Štaba Nevesinjskog korpusa.</p>
<p><sup>15</sup> B. Todorovića, kapetana Radojicu Rončevića, poručnika
  Vidaka Kovačevića i 15 četnika zarobio je (19. januara u s. Vrbi &#8212;
  Gacko) crnogorsko-hercegovački partizanski vod. Prilikom sprovođenja u
  Štab Nikšićkog NOPO zarobljene je u s. Krstaču (Avtovac) oslobodila
  četnička četa pod komandom popa Radojice Perišića (Zbornik NOR-a, tom
  III, knj. 2, dok. br. 47, knj. 4, dok. br. 28, knj. 9, dok. br. 34).</p>
<p><sup>16</sup> Pravoslavni sveštenik (pop) u s. Kazancima (Avtovac) 1941.
  organizator četnika na području pl. Golije i komandant Golijskog
  četničkog bataljona; 1942. komandant Golijske brigade.</p>
<p><sup>17</sup> Nalazi se u Arhivu VII, Ča, k. 236, reg. br. 1/9.</p>
<p><sup>18</sup> Tako u dokumentu.</p>
<p><sup>19</sup> Vidi dok. br. 45.</p>
<p><sup>20</sup> Vidi dok. br. 39, 43 i 45.</p>
<p><sup>21</sup> Ti dokumenti se nalaze u Arhivu VII, Ca, k. 170 i 222</p>
<p><sup>22</sup> U &#187;Obaveštenju br. 9&#171; B. Todorović piše da će se hrana od
  okupatora dobijati &#187;u zamenu za mirno držanje prema okupatoru&#171; (Arhiv
  VII, Ča, k. 222, reg. br. 12/5).</p>
<p><sup>23</sup> Višegradski četnički odred. 138</p>
<p><sup>24</sup> Boško Todorovic.</p>
<p><sup>25</sup> Taj pregled redakcija nije pronašla.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_48.htm"><b>Prethodni dokument</b></a></TD><TD><a href="4_14_1_50.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>