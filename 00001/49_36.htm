<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_35.htm"><b>Prethodni dokument</b></a></TD>
<TD><a href="49_37.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b>NEPRIJATELJSKA 
LETNJA OFANZIVA<o:p>
</o:p>
</b></p>
<p class="MsoNormal" align="center" style="text-align:center"><b>&nbsp;<o:p>
</o:p>
</b></p>
<p class="MsoNormal" align="center" style="text-align:center"><b>Na odmoru u 
Vipavskoj dolini</b></p>
<p class="MsoNormal">&nbsp;<o:p>
</o:p>
</p>
<p class="MsoNormal">Brigada je na sektoru Cerkna ostala do 9. jula, a zatim je 
krenula u Vipavsku dolinu — na odmor. Među borcima je vladala radost što idu 
u Vipavsku dolinu. Većina boraca bila je iz toga kraja i susedriih područja. 
Tamo su uslovi za ishranu bili mnogo povoljniji. Bilo je dovoljno hrane, voća i 
vina. Narod je primao borce srdačno i sa ljubavlju. Zato je odlazak na odmor u 
Vipavsku dolinu bila najveća radost i nagrada.</p>
<p class="MsoNormal">Brigada je 10. jula stigla u Čepovan, ali se tu nije zadržavala, 
već je posle kraćeg odmora produžila na Predrneju i Otlicu. Tu je ostala 
jedan dan da se odmori, a zatim se podelila po bataljonima; 1. je sa štabom 
brigade ostao na Otlici, 2. se spustio u Vipavsku dolinu sa zadatkom da usput 
mobiliše vojne obveznike, dok je 3. bataljon imao zadatak da ostane na Krasu i 
u Pivki i tamo mobiliše. Za 2. bataljon koji se u borbama proslavio u Baškoj 
grapi, a i pre toga na Pokljuki u Gorenjskom, bio je najveći praznik 16. jul, 
kad mu je omladina vipavskog sela Podraga poklonila slovenačku zastavu sa 
petokrakom.</p>
<p class="MsoNormal">Osamnaestog jula, osam dana nakon dolaska u Vipavsku 
dolinu, brigada se ponovo koncentrisala. Nemci i domobrani u Ajdovščini i 
Vipavi, koji su sve do dolaska Gradnikove brigade bili prilično aktivni, ostali 
su u svojim uporištima. Jedino su s vremena na vreme kamioni, obično u pratnji 
oklopnih vozila, saobraćali na relaciji Vipava — Ajdovščina — Gorica. 
Iako je glavni cilj dolaska Gradnikove brigade u Vipavsku dolinu bio odmor i 
priprema za nove borbe, ipak je u toku boravka na tom sektoru došlo do manjih, 
pa i jedne veće vojne akcije.</p>
<p class="MsoNormal">Inžinjerijska četa brigade je 12. jula, kod sela Potoče, 
minirala drum Ajdovščina — Gorica. Kad su naišli neprijateljski kamioni, 
mina je raznela prvo vozilo. Tom prilikom su poginula četiri neprijateljska 
vojnika, a dvadesetak je ranjeno. Gotovo isto to ponovilo se 20. jula, kad je na 
nagazne mine koje je na ovom drumu ukopala inžinjerijska četa, ponovo naišao 
kamion sa neprijateljskim vojnicima. <span lang="DE" style="mso-ansi-language:DE">I 
ovom prilikom je nekoliko vojnika ubijeno i ranjeno.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Najveća i 
najuspelija akcija Gradnikove brigade u to vreme svakako je likvidacija 
domobranskog uporišta u Rihenberku, južno od reke Vipave. Treba istaći da je 
bilo veoma teško naći Primorca koji bi bio spreman da služi okupatoru u 
okviru kvislinških domobranskih jedinica. Veći deo onih koji su ipak nosili 
domobranske uniforme bio je uključen u te jedinici silom i pod pretnjama da će 
se vršiti represalije protiv njihovih porodica ako bi otišli u partizane. Tako 
je bilo i sa domobranskim garnizonom u Rihenberku koji su sačinjavali prinudno 
mobilisani Primorci.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U Rihenberku 
su bila tri neprijateljska uporišta: prvo u starom zamku iznad sela, drugo u 
drvenim barakama na železničkoj stanici i treće u selu Saksidi, između 
Rihenberka i Dornberka. </span>U ta tri uporišta nalazilo se 100 domobrana i 
tri nemačka podoficira. Akcija je izvedena po prethodnim dogovorima između 
obaveštajnih organa 9. korpusa i jedne grupe domobrana u uporištima. U napadu 
koji je izveden noću 22/23. jula, učestvovale su i neke jedinice Južnoprimorskog 
odreda.</p>
<p class="MsoNormal"><span lang="DE" style="mso-ansi-language:DE">Prvi bataljon 
je imao zadatak da blokira i demonstrativno napada uporište u Dornberku. Drugi 
je napadao u dve grupe: 1. četa zamak, a 2. železničku stanicu. Borba je otpočela 
na sektoru 2. čete. Našim borcima bili su poznati domobranski znaci 
raspoznavanja za tu noć (&quot;Rim — Berlin&quot;), pa su bez mnogo teškoća 
razoružali posadu bunkera na stanici, a zatim su upali u barake. Domobrani su 
se predali bez borbe. Iz uporišta je evakuisano oružje i materijal, a baraka 
zapaljena.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Upravo kad je 
na železničkoj stanici došlo do okršaja, 1. četa 2. bataljona podilazila je 
zamku koji se nalazio na jednom strmom visu iznad Rihenberka. Domobrani su pružili 
otpor. Tek kad su osetili opasnost da će naši borci ubaciti eksploziv, nemački 
komandant je pristao na predaju. I ovo uporište, nakon evakuacije vojnog 
materijala i prehrambenih namirnica, uništeno je.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">I 3. bataljon 
je uspešno izvršio svoj zadatak. Te noći je inžinjerijska četa minirala železnički 
most između Saksida i Dornberka.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toj akciji 
se našim jedinicama predalo 97 domobrana i jedan nemački podoficir. Zaplenjeno 
je: 1 teški minobacač, 1 laki minobacač, 4 teška mitraljeza, 4 puškomitraljeza, 
1 automat, 1 pištolj, 120 pušaka i mnogo municije. Zarobljeni domobrani su 
izrazili želju da stupe u naše redove i kad smo im to obećali bili su 
radosni. </span>Tome se radovao i narod Vipavske doline<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.<o:p>
</o:p>
</p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a><span lang="DE" style="mso-ansi-language:DE"> 
    Vojni izveštaj 31. divizije od 14. jula 1944 (Arhiv IIRP, F. 226/III); 
    15-dnevni izveštaj štaba 31. divizije od 2. avgusta 1944. štabu 9. 
    korpusa (Arhiv IIRP, F. 226/III); Hronika III SNOUB &quot;Ivan Gradnik&quot; 
    (Arhiv IIRP, F. 279/1); sećanja Ivana Sulica, tadašnjeg političkog 
    komesara brigade.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_35.htm"><b>Prethodni dokument</b></a></TD>
<TD><a href="49_37.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

