<html>
<head>
<meta http-equiv="Content-Type" content="text/html; charset=utf-8">

<title>Dragoje Lukic: RAT I DJECA KOZARE</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Dragoje Lukic: RAT I DJECA KOZARE</b><br>


<CENTER><TABLE border="1"><TR><TD><a href="106.htm"><b>Sadr&#382;aj</b></a></TD>
<TD><a href="106.htm"><b>Prethodna strana</b></a></TD>
<TD><a href="106_2.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<h2 align="center">NAPOMENA AUTORA</h2>
<p>Prije trideset godina počeo sam da istražujem ustaški i njemački genocid 
nad djecom Kozare i sada, kad sam na taj Sizifov posao stavio tačku, čini mi 
se da sam — na početku.</p>
<p>U traganju za identitetom ubijenih dječaka i djevojčica obišao sam gotovo 
sva kozarska sela i gradove, zakucao na mnoga vrata i razgovarao sa stotinama 
majki i očeva, braće i sestara, rođaka i poznanika mališana ubijenih u 
logorima, spaljenih ili umorenih na drugi način. Upoznao sam desetine Zagrepčana, 
učesnika humane akcije spasavanja djece iz bodljikavih žica, i mnogobrojne građane 
koji su ih, po izvlačenju iz logora, usvojili. O toj djeci, najčešće, nije 
bilo nikakvih pisanih dokumenata. Proučio sam sačuvane logorske arhive i 
spiskove žrtava okupatora i njihovih pomagača. Godine sam proveo u arhivima, 
muzejima, zbirkama i istorijskim institutima u traganju za izgubljenim 
djetinjstvom 23.858 dječaka i djevojčica koji su sa moje rodne Kozare u ljeto 
1942. kao taoci otjerani u logore smrti.</p>
<p>Poslije tri decenije uspio sam da dešifrujem stravičan spisak ubijene djece 
s kozarskog područja. Utvrdio sam njihova imena i imena njihovih roditelja, u 
kojima su mjestima rođena, gdje im je, kada i kako zgasnuo mladi život.</p>
<p>Sastavljajući ovu knjigu pokušao sam da otrgnem od zaborava — te najstrašnije 
osvete — dio naše istorije.</p>
<p>Drugih namjera nisam imao.</p>
<p>Ovo treće, prošireno, izdanje knjige Rat i djeca Kozare dopunjeno je sa 
11.194 imena ubijenih dječaka i djevojčica iz 219 mjesta kozarskog područja. 
Najmlađa su bila u kolijevkama, a najstarija su imala 14 godina. U knjigu su 
uvrštena i imena 370 malih ratnika koji su pali kao borci narodnooslobodilačkog 
rata 1941-1945. godine.</p>
<p>I u ovom izdanju knjige Rat i djeca Kozare predstavljen je samo dio građe, 
teške kao sam usud života. Nisam siguran da će u korice druge knjige — za 
koju sam sakupio dokumentarni materijal — moći da stane sve ono što se mora 
pokazati budućim naraštajima o besprimjernom stradanju djece sa Kozare.</p>
<p>Radi njih samih i njihovih potomaka.</p>
<CENTER><TABLE border="1"><TR><TD><a href="106.htm"><b>Sadr&#382;aj</b></a></TD>
<TD><a href="106.htm"><b>Prethodna strana</b></a></TD>
<TD><a href="106_2.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

