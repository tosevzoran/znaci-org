<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_33.htm"><b>Prethodna strana</b></a></TD>
<TD><a href="248_35.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR">&nbsp;<o:p>
</o:p>
</span></p>
<p class="MsoNormal" align="center" style="text-align:center;line-height:150%"><b style="mso-bidi-font-weight:normal"><span lang="HR" style="font-size:14.0pt;
mso-bidi-font-size:10.0pt;mso-ansi-language:HR">HITLER ANTE PORTAS<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Epoha naše mladosti, medjuratno vreme u Jugoslaviji, moglo bi se najopštije 
obeležiti kao vreme relativno mirnog života i prividne bezbednosti. Mada su 
nas zapljuskivali talasi nadolazeće opasnosti i započetih lokalnih ratova, 
vreme je po nekom svom unutrašnjem ritmu i laganom tempu življenja bilo vreme 
stabilnih vrednosti. Razni više ili manje značajni dogadjaji i afere, 
potresali su na mahove ustajalost i provincijsku inerciju našeg života, ali je 
ipak osnovno raspoloženje ostajalo nepomućeno. Mir je na izgled bio stabilan, 
novčane vrednosti i ostala materijalna dobra bila su zaštićena, nacionalna 
valuta čvrsta, a granice na izgled nepovredive. Buntovni talasi iz posleratnog 
vremena bili su smireni za neko vreme. Jednom rečju, naše detinjstvo bilo je 
ozareno toplinom i tihim sjajem mirnodopskog života.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ipak, ljudi su se osiguravali, za ne daj bože. Čak je i nas otac negde 
1940. osigurao kod društva „Assicurazzioni generali“ – ne znam zašto kod 
njih. Tek, ta polisa osiguranja, povlačila se kasnije za vreme rata po fijokama 
u našoj kući, a u stvari sve je već bilo propalo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Već 30-ih godina ovog veka, uoči dolaska nacizma, nemački pisac Hans 
Fallada pisao je knjigu: „Kleiner Mann, was nun?“ – („Mali čoveče, a 
šta sada?“). To je bilo i ostalo večno pitanje za tzv. malog čoveka, pošto 
on, taj obični čovek, čini kritičku masu istorije, preko čijih ledja i žrtava 
se ostvaruju megalomanski planovi njegovih vlastodržaca.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Moje izrastanje od deteta ka odrasloj devojčici, podudaralo se vremenski 
sa izbijanjem i trajanjem španskog gradjanskog rata, razbuktavanjem i konačnim 
krajem. Moji roditelji i naši prijatelji, većina onih koji su ulazili u našu 
kuću, bili su vatrene pristalice republikanske vojske i javno su to pokazivali. 
U tome je prednjačio naš prijatelj Dušo Stokanović, koji je prolazeći ispod 
naše kuće na Glavnoj ulici, kad bi me ugledao na prozoru, dizao ruku u vis i 
pozdravljao me stisnutom pesnicom. Imena španskih gradova i reka su nam postala 
bliska kao da smo tamo bili prisutni, naslovi u „Politici“ bili su jasni i 
provokativni. Naročito je sudbina Gernike potresla ljude i svi su to 
komentarisali, bar oni koji su dolazili kod nas. Tada je otac pokazivao Pikasovu 
sliku „Gernika“ koja je posle izvesnog vremena bila objavljena u časopisu 
„Izraz“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U to vreme učeni ljudi su pisali knjige kao „Propast Zapada“, 
„Poslednji dani čovečanstva“ i slično, ali mi deca još nismo ništa od 
toga osećali, mada su se javljali nagoveštaji velike katastrofe koja se približavala. 
Provincija je živela svoj život uljuljkana u svoje probleme i sitne brige. 
Ipak, već 1939/40 počeli su da se nižu dogadjaji velikom brzinom, i taj sled 
ništa više nije moglo sprečiti. Negde u leto 1940. počela sam da zapisujem 
važnije stvari u jednu svoju beležnicu – notes sa narandžastim koricama 
koji sam sačuvala u svim ratnim i posleratnim nedaćama, a koji mi pomaže da 
sročim i ove redove. Naše potonuće počelo je najpre neosetno, a onda sve brže 
i brže.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ratna zbivanja u svetu približavala su nam udaljene krajeve koji su nam 
do tada bili poznati samo iz udžbenika geografije, a nekih ni tamo nije bilo. 
Nazivi dalekih zemalja i gradova ulazili su preko novina i radija u naše kuće, 
i počesmo ih izgovarati kao nešto poznato i blisko. Čovek malog rasta, a 
velikih ambicija, Benito Musolini, pošto se udružio s Hitlerom, hteo je da s 
njim i uz njegovu pomoć proširi svoju kolonijalnu imperiju. Tako se odjednom u 
našim domovima nadje Abisinija, današnja Etiopija, krupan zalogaj italijanskog 
fašizma. Njihov vladar car Haile Selasije, postade poznata figura sa slika u 
„Politici“, čovek u crnoj pelerini, koji se obraća Društvu naroda, a 
njegovi poglavari Ras Guksa i Ras Tafari odomaćiše se u našim razgovorima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kako su od 1939. jedna za drugom evropske zemlje dolazile pod udar nacifašizma, 
tako su radio-stanice i „Politika“ bile pune vesti, najpre iz Poljske, pa iz 
Grčke, zatim Francuske i Belgije, preko Mažino- i Sigfidove linije, sve do 
norveških gradova. U bioskopima se davao film „Od Narvika do Pariza“ koji 
je prikazivao trijumfalni pohod nemačkih trupa.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ne znam da li je neko izračunao ili bar pokušao da utvrdi koji je 
procenat stanovništva naše zemlje gledao na Hitlerove pobede s odobravanjem, a 
koliko ih je bilo u strahu. U svakom slučaju svetski rat je ubrzao polarizaciju 
svesnih društvenih snaga na one koji prihvataju ideje Novog poretka i na one 
koji su spremni da mu se usprotive. Taj proces polarizacije zahvatio je i našu 
malu sredinu, naš grad i naročito omladinu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Prema gruboj proceni može se sa sigurnošću reći da je jevrejska 
skupina u našem gradu bila izrazito protivna nacizmu pošto joj je bilo nagovešteno 
proterivanje i uništenje. U srpskim slojevima naroda, Nemačka je bila 
tradicionalni ratni protivnik, pa je ne mali broj ljudi srpskog porekla unapred 
strahovao od nemačkog nastupanja. Ipak, jedan procenat i medju Srbima bio je 
zahvaćen ljotićevskom propagandom i njihovo delovanje bilo je veoma živo u 
godinama uoči rata, što se osećalo i u našem gradu. Hrvatsko, pak, stanovništvo, 
težilo je većem udaljavanju od Beograda, pa je od 1939. ostvarilo neke ustupke 
od vladajućeg režima. U samoj Tuzli vrlo živa delatnost hrvatske partije HSS, 
i naročito medju seoskim stanovništvom (Aleksandar Preka, Jure Begić i 
drugi), dovela je do politizacije seljaštva, ali ne i do fašizacije. Samo je 
ekstremna politička grupacija koja je sebe nazivala „Frankovicima“, kao i 
„Križarska omladina“ pokazivala otvorenu sklonost prema idejama nacifašizma, 
što će na kraju rezultirati ustaškim pokretom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ne mali broj ljudi, naročito omladine okupljenih oko radničkog društva 
„Sloboda“, muslimanskog udruženja „Senaat“, levičarske omladine u 
srednjim školama, a naročito delovanjem studenata koji su preko leta dolazili 
kući iz Beograda i Zagreba, - bili su ono jezgro iz kog će se posle 1941. 
formirati jedan aktivni potencijal spreman i na oružani otpor fašizmu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Najlepši i najsadržajniji deo ovih okupljanja mladih bili su izleti u 
okolinu koji su padali obično u vreme letnjeg raspusta, i priredbe jednom ili 
dva puta godišnje. Programi, pesme, atmosfera, a najviše likovi tih mladih 
ljudi ostali su trajno zapisani u mom sećanju i zahvaljujući mojoj memoriji, 
mogu i danas da ih kao u nekom filmu ponovo proživljavam.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Izleti napredne omladine održavali su se više puta na Svatovcu, 
Lukavcu, Kiseljaku, Gornjoj Tuzli, jednom i negde kraj Husina, sećam se da je 
to mesto neko nazvao „Kod trideset tri hrasta“, mada se tih hrastova ne sećam. 
<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Izlet je otpočinjao okupljanjem na željezničkoj stanici, ukrcavanjem u 
vagone i prijavom vodji grupe – bilo ih je nekoliko – zatim put do Bistarca 
ili Lukavca. Pošto sam bila skoro uvek najmladja, Slobodan – Bodo Vokić je 
svaki put ponavljao u šali istu rečenicu: „Šta će ova dječurlija medju 
nama“. Na Svatovcu smo jednom i prespavali u Planinarskom domu u vrlo strogom 
poretku, odvojeno mladići i devojke, o čemu je vodio nadzor Ahmed Trnovljaković. 
Pravili smo sami ručak i večeru i s porcijama išli na kazan. Moji roditelji 
su dolazili uvek u posetu na ove izlete i boravili s nama neko vreme. Sećam se 
i dveju kćerki doktora Milana Jovanovića koje su boravile s nama dok su bile 
na odmoru u obližnjoj kući njihovog prijatelja Tupanjanina. Najpre smo išli 
vozom do Lukavca, a posle peške na Svatovac. Bilo je to lepo parče puta i ja 
sam morala dobro da protegnem noge da bih stigla starije mladiće i devojke.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Jednom prilikom sam ceo taj put prešla u društvu studenta filozofije iz 
Beograda Djoke Pejovića, koji je bio u gostima kod svoje sestre, žene 
profesora Jovana Djurišića. Djoko je bio student – levičar, što se za 
njegovog zeta, našeg profesora nije moglo reći. Bio je to skroman, veoma 
prijatan čovek koji je bio u stanju da vodi razgovor o njihovom studentskom životu 
sa mladjom osobom, takoreći devojčicom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Izlet u Gornju Tuzlu bio je negde 1939. ili 1940., pred sam rat i bio je 
veoma posećen, iako nije bilo blizu, a mnogi su išli peške. Ne sećam se kako 
smo otišli, ali smo se vraćali u grupama. Sa mnom je išao Braco Rolinger, 
student tehnike, desetak godina stariji, i pomagao mi je da nosim torbu. Došla 
sam kući, mrtva umorna, prašnjava i odlično raspoložena.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kod „Tridest tri hrasta“, sećam se Vojne Jakšić, lepe, plave 
devojke, koja je kao i ja nosila naočare, što je u to vreme bila retkost. 
Studirala je agronomiju u Beogradu i zaostajala je da bi mi pravila društvo, pošto 
nisam mogla da stignem brzi tempo starijih od mene.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Najveći deo izleta provodili smo pevajući slobodarske 
pesme koje smo svi u toku izleta naučili. Za duže pesme kao što je 
„Internacionala“, ili „Omladinska himna“ dobijali smo tekst ispisan na 
papiru rukom ili mašinom. Na izletima smo pevali antifašističke pesme koje su 
tada bile u modi. „Širom svijeta omladina nova“, - bio je to prevod 
sovjetske pesme „Široka strana maja rodnaja“, zatim stare socijalističke 
pesme, „Da nam živi, živi rad“, „Budi se Istok i Zapad“, i jednu koja 
je nastala u to vreme „Omladinci, omladinke velik nas je broj, protiv rata i 
fašizma svi ćemo u boj!“ Najviše sam volela tu pesmu i ona je zvučala u 
mojim ušima još mnogo godina, naročito njen završni stih: „Niz planine, 
reke, staze, nove pute nove staze, omladinske noge gaze, eto nas!“ Veliki 
ljubitelj naših izleta bila je moja starija rodjaka Beba, koja je leti dolazila 
iz Beograda kod nas u Tuzlu i priključila se studentima. Neki su se sa njom družili 
i posle toga, u Beogradu. Celog života, kasnije, pošto je otišla da živi u 
Ameriku, Beba se uvek sećala naših izleta kao lepih, nezaboravnih doživljaja 
njene mladosti.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Najmasovniji i najbolje organizovani izlet bio je izlet na Bukinje, koji 
je organizovao tuzlanski SKOJ, negde u poslednjoj godini uoči rata, i to u 
prostoru ispod jablanova na imanju Seadbega Kulovića. Ne znam kako je došlo do 
toga da se dobije dozvola od Kulovića, tek upravo blizina ovog mesta učinila 
je da učestvuje najveći broj omladine. Bilo je moguće doći peške, naročito 
za omladinu iz Kreke i Bukinja, a i sa Husina. Program je bio izrazito politički, 
sa izlaganjem Envera Šiljka, koji je svojim zvonkim glasom govorio o potrebi 
okupljanja omladine pod zastavu antifašizma. Sećam se da su u programu bile i 
trke, muške i ženske omladine. U velikoj gomili tuzlanske omladine sa tog 
izleta ostali su mi naročito u sećanju likovi Fride Laufer, Estere Klimpl, 
Slavice Marković. Na tom izletu, bilo je, izuzetno i dece mog uzrasta, upravo 
zbog blizine. Došli smo i vratili se kući peške, prašnjavi i umorni.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Šiljak, kog sam prvi put videla na tom izletu bio je lep mladić 
srednjeg rasta. Videla sam ga još jednom u životu kada su ga ustaški 
policajci u leto 1941. vodili iz sudnice Okružnog suda u Štok na streljanje 
zajedno sa Rudom Vikićem i Memom Suljatovićem. To letnje pre podne, stajala 
sam na ulici dok su oni prolazili. Šiljak je bio uspravan u beloj letnjoj 
vetrovki i pevao je Internacionalu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Uporedo sa izletima održavane su i priredbe, uglavnom u Sokolskom domu, 
čiji je organizator bilo Studentsko udruženje „Petar Kočić“, koje je 
okupljalo studente iz Bosne i Hercegovine. Oni su obilazili razne gradove, a kod 
nas su gostovali jednom ili dva puta godišnje. Programi ovih priredbi bili su 
sličnog sadržaja – pesme Alekse Šantića, Kranjčevića, Rakića, Petra Kočića, 
jednočinka „Mati“ od Karela Čapeka, Nušićeva „Vlast“ i slično. 
Jedna recitacija bila je naročito u modi i bez nje nije mogla proći ni jedna 
priredba. Pesma se zvala „Mi mladi, mi bismo života htjeli...“, dalji tekst 
sam zaboravila. Sećam se kao danas, kad je na jednoj od poslednjih priredbi, 
negde 1940. Slobodan Princip Seljo izišao na binu i na kraju svog govora 
pozdravio prisutne stisnutom pesnicom, antifašističkim pozdravom na opšte oduševljenje 
prisutnih. Tada su se nekolicina ugledne gospode iz prvih redova digli i otišli 
kući. Programi su bili natopljeni antifašističkim buntom, ali formalno se 
nisu mogli zabraniti, pošto nije bilo elemenata „antidržavnog sadržaja“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Posle programa, uvek se nastavljala igranka i na jednoj od takvih večeri, 
počela sam da igram i to u prisustvu roditelja. Otac se čudio – kad sam ja 
to naučila i ko me je naučio, ali nije se protivio.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ni druge ideološke grupacije medju omladinom nisu sedele skrštenih 
ruku, već su se okupljali i organizovali, ali na suprotnoj strani. Naročito je 
bila aktivna ljotićevska omladina, što se ogledalo i u našoj Gimnaziji u 
godinama uoči rata. U nastojanju da se pridobije vodjstvo u Djačkoj literarnoj 
družini „Petar Kočić“, vodila se borba izmedju skojevskog i ljotićevskog 
kandidata, mislim negde 1939, ili 1940. Ipak je pobedio skojevski kandidat 
Teufik Selimović, brat Meše Selimovića. Idejni vodja ovog krila omladine bio 
je apotekar Obrad Mićić, i neki uz njega koji nisu tajili svoje otvorene 
simpatije prema Novom poretku u Evropi. Otac je govorio da je Obrad 
„germanofil“, što je bila blaga kvalifikacija. Obrad je bio faktički 
prijatelj i saradnik nemačke okupacione vlasti u Tuzli za celo vreme od 
njihovog dolaska u našu zemlju, pa je zajedno sa njima i otišao. Unutar te 
desničarske grupacije bilo je delom onih koji su priželjkivali dolazak Nemaca, 
ali i onih koji su bili srpski nacionalisti, desničarskog opredeljenja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Obrad Mićić bio je drug Jovana Simića iz banjalučkog zatvora. Najpre 
je bio vojni apotekar, a kasnije je otvorio svoju privatnu apoteku u zgradi 
zvanoj „Fond“ u centru grada. Oženjen sestrom Rodoljuba Čolakovića Zorom, 
visokom, stasitom ženom, imao je troje dece – najstariju Nadu i dva mladja 
sina. Obrad se u godinama uoči rata, od mladobosanskog nacionaliste pretvorio u 
ekstremnog desničara - Ljotićevca, sa otvorenim simpatijama za politiku Trećeg 
Rajha.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Prema iskazu Jovanove kćerke Mire Simić, Obrad je u vreme oslobodjenja 
Tuzle u jesen 1943. došao u Beograd s porodicom, posetio je Jovana i pozvao ga 
da se i on pridruži Ljotiću, što je Jovan odbio. Pred oslobodjenje Beograda 
1944. ponovo je došao u Beograd i tada je predlagao Jovanu da podje s njim, jer 
da ima za njega mesto u specijalnom avionu za Švajcarsku. Jovan je i ovaj poziv 
odbio, jer, kako je rekao, nema zašto da beži iz zemlje. Obrad je s porodicom 
otišao u emigraciju i završio je život u Argentini.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U isto vreme hrvatska nacionalistička omladina okupljala se oko Društva 
„Napredak“ i<span style="mso-spacerun: yes">&nbsp; </span>Križarske 
omladine. Bili su vrlo aktivni i kompaktni. Povezivala ih je pre svega Katolička 
crkva koja je nastupala kao branitelj hrvatstva, nasuprot Muslimanima i Srbima. 
Njihov duhovni otac bio je doktor Drago Dujmušić, veroučitelj u tuzlanskoj 
Gimnaziji, o kome u svojim „Sećanjima“ Meša Selimović piše veoma 
pozitivno. Ipak, ako se uzme u obzir da su sve tuzlanske ustaše i glavni počinioci 
zločina bili djaci i vaspitanici Drage Dujmušića, onda je zaista nepotrebno 
govoriti kakav je presudan uticaj on izvršio na tadašnje učenike, buduće 
ustaše u Tuzli. Kazna koju je partizanska vlast izvršila nad njim streljanjem 
u jesen 1943. može nam izgledati prestroga sa današnje tačke gledišta, ali u 
ono vreme zaoštrene polarizacije kao i težnje za kaznom zbog počinjenih zločina, 
ta je kazna bila simbolička i upozoravajuća.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Sudbina tuzlanskih omladinskih lidera najbolje govori o njihovom angažovanju 
i snazi uverenja. Tomo Ramljak, Iso Šatner i braća Karamehmedovići poginuli 
su zajedno s mojim ocem na Majevici 1942., Diko Jakšić, Tošo Jovanović, 
Slobodan Pavićević, Ratko i Aco Vokić pali su kao aktivni borci NOV-e od 
1942. do 1944. Cakan Marković umro je 1942. od posledica begstva u Srbiju, Zora 
Holovac, studentkinja medicine, osudjena je na smrt pred ustaškim prekim sudom, 
kasnije pomilovana i poslata na robiju u mitrovačku kaznionu. Skojevski 
organizatori Enver Šiljak, Frida Laufer, Vojo Knežević-Knez, Brdjo Mešković, 
Rudo Vikić, Borka Batalo i drugi, streljani su ili upućeni u logor.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Učesnici izleta, antifašistička omladina Tuzle, takoreći svi, ili bar 
većina, priključili su se NOV-u već u toku 1942., a najviše, u ogromnom 
broju prilikom prvog oslobodjenja Tuzle u jesen 1943. kada je od tuzlanske 
omladine formirano nekoliko novih brigada. Njihov doprinos, njihovi mladi životi 
ispisani su na belom kamenju na tuzlanskom partizanskom groblju gde se može 
videti po troje, četvoro braće i sestara iz jedne porodice. Nisu dočekali 
slobodu o kojoj su pevali na izletima, ali su svojim stopama, „niz planine, 
reke, staze“, obeležili put i pravac budućih 50 godina našeg zajedničkog 
života.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Zanimljivo je, kako većina fotografija tuzlanske omladine predratne 
generacije liče jedna na drugu kao jaje jajetu. Likovi se razlikuju po 
razredima i organizacijama, ali ambijent je isti. Sve su one snimljene ili pred 
Gimnazijom, Zanatskom ili Gradjanskom školom, a najveći deo na Banji, njenim 
padinama, oko Bazena i u Crkvenoj ulici. U svim albumima ili zbirkama srećemo 
taj isti ambijent, taj zajednički prostor našeg življenja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Predratna generacija tuzlanske omladine koja će izneti rat na svojim plećima, 
pored svih razlika u nacionalnom i socijalnom poreklu, religioznoj tradiciji i 
načinu života, imala je mnoge zajedničke odlike. One su na neki čudan način 
utkane u život i koren same ličnosti tako da su i pored velikih sudara i 
razlaza u ratnom periodu, i političkih sukobljavanja, ipak ostavile neki 
zajednički pečat toj generaciji u celini. A to je pre svega taj zajednički 
prostor življenja i izrastanja, taj blagosloveni tuzlanski prostor našeg 
bitisanja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za vreme zimskog raspusta u februaru 1940. stigla je medju nas 
studentkinja medicine iz Beograda, Žaklina Šamorel. Došla je, zapravo, u 
posetu kod Sesil Kulović na Maline. Njihovo prijateljstvo poticalo je iz 
vremena kad je Sesil bila u braku sa doktorom Djurićem, stanovala na Dedinju i 
družila se sa Žaklininom majkom Olgom, udatom za Švajcarca Žana Šamorela. 
Posle udaje za Kulovića prijateljstvo se nastavilo, jer je Sesil odlazila 
jednom godišnje u Beograd da se vidi sa kćerkom Vivijan, koliko joj je bilo 
dozvoljeno prilikom razvoda, pa su se vidjale u Olginoj kući. Olga je bila 
jedna od četiri kćerke Raše Miloševića i doktorke Drage Ljočić, prve žene 
lekara u Srbiji, a njena starija sestra Spomena bila je udata za doktora Momčila 
Ninčića, ministra. Zajedno sa svojom rodjakom Olgom Ninčić, Žaklina je 
pripadala elitnom krugu napredne studentske omladine oko Lole Ribara, njegovog 
brata Jurice i ostalih. Pošto je stigla u Tuzlu, Sesil ju je dovela kod nas u 
goste. Otac je s njom dugo razgovarao, interesovao se kakvo je raspoloženje 
medju studentskom omladinom, pošto su se znaci približavanja rata videli na 
sve strane. Već ranije, studenti dobrovoljci javljali su se za odlazak u Čehoslovačku 
u odbranu republike od nacizma, ali na žalost nisu stigli da tamo odu, pošto 
je ubrzo usledio ulazak nemačkih trupa u češke zemlje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Žaklina je jedno po podne provela sa mnom, što je za mene bila posebna 
čast. Devojka šest godina starija od mene, u plavoj štrikanoj haljini i teget 
mantilu, sa lepom, crvenkastom kosom, malo isturenim zubima, bila je prijatna i 
duhovita. Pričala mi je kako su ona i Sesil išle na izlet u Kladanj i šta je 
tamo videla. Izgovarala je kotrljajuće „r“, što je svojstveno ljudima 
francuskog maternjeg jezika. Naš prijatelj apotekar Ajzenštajn koji nije 
propustio da fotografiše ni jednu zanimljivu „facu“, napravio je sa svojom 
„Lajkom“ nekoliko lepih snimaka sa Žaklinom, neki su se sačuvali i do 
danas.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U jesen 1941. Žaklina je uhapšena i, mislim, odvedena na Banjicu, ali 
se pomoću očevog švajcarskog državljanstva spasila i morala je da ode za Švajcarsku. 
Kasnije, posle mnogo godina, obnovile smo naše prijateljstvo i družile smo se 
sve do kraja njenog života, što sam smatrala velikom privilegijom. Žena koja 
je govorila nekoliko jezika, krajnje skromna i prirodna, sa izrazitim smislom za 
humor, bez ikakvih priznanja za svoj rad, bila je prijatan sagovornik i nesebičan 
prijatelj. U svakoj drugoj sredini ljudi bi u njoj prepoznali svetsku damu i 
dali bi joj odgovarajuće mesto u društvu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za vreme naših odlazaka u Beograd, otac je nastojao da se vidi sa 
mladjim bratom Smailom koji je bio zaposlen u Beogradu od 1939. do 1941. 
Sastajali smo se s njim u kući naše tetke Juce, u Balkanskoj 27. On je inače 
dolazio kod tetke u posetu i sprijateljio se s njom. Kao sindikalni i partijski 
aktivista medju drvodeljskim radnicima na Zvezdari, Smail je bio dobro obavešten 
o stanju medju radništvom, što je oca naročito zanimalo. Bile su to godine 
veoma žive antifašističke aktivnosti, naročito u Beogradu, pa je Smail imao 
šta da kaže. Smatrao je sebe očevim učenikom i sledbenikom i bio je jako 
privržen idejama koje su ih povezivale. Inače, Smail je bio dobro plaćeni 
radnik fine stolarije, lepo obučen, sa šeširom na glavi i gradskim manirima. 
Otac je u Beogradu obavezno imao sastanke s Brankom Bujićem, koji je u to vreme 
radio za „Našu stvarnost“, pisao ekonomske analize i druge članke. 
Sastanci s Brankom činili su ocu najveće zadovoljstvo – bio je to njegov 
najmiliji drug koji je posle sedam godina robije bio konačno na slobodi. Sećam 
se, posle jednog sastanka s Brankom, majka je pričala, a kasnije ponavljala, 
kako su s Brankom sedeli kod „Ruskog cara“ te da je sa njima bio i Moša 
Pijade. Branko i Moša su se dobro znali sa robije i vidjali su se. Pričalo se 
o svemu, najviše o predstojećim dogadjajima u Evropi i kod nas. Moša je 
izmedju ostalog rekao majci da je poznavao njenog brata, „druga Tiku“, da im 
je on dvadesetih godina dao glavninu novca za pokretanje štamparije 
„Borbe“, te da su bili iznenadjeni i ožalošćeni njegovom preranom smrću 
u Beču. Ovaj razgovor majka je mnogo puta kasnije prepričala i žalila je što 
nije zamolila Mošu da joj nešto o tome napiše.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na mesec dana pred izbijanje Drugog svetskog rata, desio se u našoj 
familiji tužan dogadjaj – umro je naš zaštitnik, prijatelj i stub cele 
mamine familije, teča Voja Todorović. Razboleo se s proleća 1939. i pozvao je 
oca da dodje. U maju smo otišli u Beograd, i posle pregleda otac je saopštio 
da je jedini način i rešenje za njegovu bolest – operacija. Iako otac nije 
bio hirurg, smatrao je da je operacija neizbežna. Profesori, medjutim, koji su 
lečili Voju, a i njegova braća, mislili su da operacija nije nužna. Razume se 
da mišljenje provincijskog lekara nije moglo bitno da utiče na ugledni 
konzilijum, pa je ostalo na lečenju koje nije urodilo plodom. Teča je umro 
krajem avgusta iste godine u svojoj 57-oj godini. Ratnik iz mnogih ratova, sa oštećenim 
zdravljem i bolesnom žuči i pored velike volje za životom, nije uspeo da se 
izbori. Majka je bila u Beogradu i tek što se vratila kući stigla je tužna 
vest, pa je zajedno s ocem otputovala na sahranu. Bio je to veliki sprovod sa 
mnogo govornika i raznim počastima. Ipak, po Vojinoj izričitoj želji, nije 
sahranjen u vojnoj uniformi – već u sokolskoj – bio je kivan na vojsku i 
vojne vrhove.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za to vreme ostala sam sama s Katicom kod kuće i pretrpela sam veliki 
strah. Naime, radnja na uglu naše kuće – bio je to varaždinski „TIVAR“ 
– gorela je po noći. Došli su vatrogasci da ugase požar, pošto je vatra 
zahvatila magacine s robom. Celu noć dok su vatrogasci gasili, držala sam ruke 
na zidu očeve ordinacije, koja je bila iznad „Tivarove“ radnje, da vidim da 
li se zagrejao. Srećom vatra se nije proširila. Posle toga danima se osećao 
miris gara i dima kad smo prolazili pored otvorene i pocrnele radnje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Po povratku iz Beograda, pred Vojinu smrt, majka nam je ispričala neobičan 
dogadjaj koji je tamo doživela. Naime, starija sestričina, Vojina kćerka Lela 
zamolila je majku da posete jednu u to vreme poznatu i na dobrom glasu 
vidovnjakinju, da bi od nje čula kakva je očeva sudbina. Majka je, istina 
nerado pošla s Lelom – žena je stanovala negde na glavnoj ulici. Taj 
dogadjaj je majka više puta prepričala, tako da sam ga doslovno zapamtila. Po 
dolasku kod te gospodje, čije sam ime zaboravila, Lela je ubrzo izišla plačući, 
pošto joj je ona rekla da je „na njihovoj kući krst“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ipak, Lela je nagovorila majku da i ona udje ne bi li štogod više 
saznala. Majka je, da bi ispunila Lelinu molbu, ušla dosta nesigurno pred tu ženu, 
koja je sedela u fotelji pored jednog stočića, ispijala je čaj iz velike šolje 
i na parčetu hartije ispisivala je olovkom neke znakove. Prvo što je pitala 
majku bilo je: „Zašto ste vi gospodjo došli, kad vi u ovo ne verujete?“ 
Ipak, nastavila je svoju priču koja je bila neverovatna. Kao prvo rekla je 
majci: „Vi ste nosili beli mantil, ali sad taj posao ne upražnjavate“, 
zatim: „Vi ste udati za čoveka druge vere“, a onda: „Vi imate jedno žensko 
dete“, pa „Važ muž neće umreti prirodnom smrću“ i konačno „Vi imate 
jednog brata Dušana“. Majci koja je zaprepašćena izišla nije ostalo ništa 
drugo već da celu stvar ispriča svojima, što je izazvalo veliko čudjenje, pošto 
je žena rekla golu istinu. Kad je po povratku u Tuzlu ispričala ocu i meni ovu 
priču, otac se glasno smejao i čudio da njegova žena „ide kod vračare“, 
te da je ta žena mogla sve to negde da sazna. Majka je dokazivala da su one otišle 
bez najave i da žena nije mogla ništa o njima da zna unapred. Tako je ostala 
velika misterija naročito za mene – odakle toj ženi ta znanja o nama? Naročito 
me je kopkala izjava da otac „neće umreti prirodnom smrću“. Tada još 
nisam znala šta je rat, ali neće proći ni dve godine, postaće nam vrlo 
jasno, šta to znači.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Teča Vojina smrt, koja nas je sve duboko ražalostila, bila je za mene 
prva smrt nekoga iz naše familije i suočila me sa tom neumitnom, meni do tada 
nepoznatom pojavom. Takodje i mračna izjava one vidovite žene, bila je 
uznemirujuća, iako se ni otac ni majka nisu zbog toga mnogo uzbudjivali. Padala 
mi je na pamet s vremena na vreme i tada bi sedela, sama u sobi, najčešće u 
polumraku, pokušavala da dokučim, šta znači njeno turobno prividjanje.<o:p>
</o:p>
</span></p>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_33.htm"><b>Prethodna strana</b></a></TD>
<TD><a href="248_35.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

