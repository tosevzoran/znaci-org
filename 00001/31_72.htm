<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_71.htm"><b>Prethodni dokument</b></a></TD>
<TD><a href="31_73.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">SA 
3. ČETOM 1. BATALJONA NA IFSARU</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal"><span lang="EN-GB">&nbsp;<o:p>
</o:p>
</span></p>
<p class="MsoNormal"><span lang="EN-GB">Ustikolina, 11. april 1943.</span></p>
<p class="MsoNormal" style="margin-top:2.0pt;line-height:91%"><span lang="EN-GB">Ispred 
nas vijuga nabujala Drina, šumi gubeći se u beskraj. </span><span lang="DE" style="mso-ansi-language:DE">Sveže 
je i malo smo prozebli. Držeći se za čelično uže, prebacujemo se skelom u 
manjim grupama. Voda nam kvasi obuću. Na suprotnoj obali i dalje na vidiku, 
tamne se brda. Otuda dopire mukla jeka topova i tupo štektanje mitraljeza. Po 
koji metak pljusne u reku, ali to skoro nikog ne uzbuđuje. Mislimo, toliko 
borbi prođosmo, pa valjda neće baš sada da &quot;potrefi&quot;. Bilo bi 
zaista skoro smešno da se sad neko prevali preko ove dereglije.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Pošto se iskrcasmo na desnu obalu Drine, uputismo se prema Čajniču čvrsto 
rešeni da se uskoro s nekim &quot;potučemo&quot;. Nakon izvesnog maršovanja u 
koloni po jedan, zaustavismo se u podnožju brda Ifsara. </span><span lang="EN-GB">Tu 
smo dobili raspored za napad na Italijane i četnike.</span></p>
<p class="MsoNormal" style="line-height:91%"><span lang="EN-GB">Imali smo običaj 
da borbene patrole isturamo napred da se neprijatelju ubacujemo iza leđa ili s 
boka. Tako smo, uostalom, najčešće postizali potpuno iznenađenje. Iznenada, 
sa jednog platoa na Ifsaru, primetismo nepoznatu kolonu. Nagađali smo ko bi to 
mogao biti. Brzo smo se rasporedili i uzeli zaklone. </span><span lang="DE" style="mso-ansi-language:DE">Čekali 
smo da se kolona približi. Pritajeni pustili smo ih tako reći ispred samih puščanih 
cevi. Italijanske mazge s velikim tovarima jedva su se vukle, vojnici mrmljaju 
nešto, bljesne bajonet na suncu... Neko od naših dade znak i brdo zaječa od 
silne pucnjave i povika na juriš.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Italijani su bezglavo pojurili niz padine Ifsara; njištale su mazge, nastao 
je pravi krkljanac. Ovog puta, i bez ubacivanja u redove neprijatelja, postigli 
smo iznenađenje. </span><span lang="EN-GB">To je bilo presudno. Zaplenili smo 
dosta hrane, oružja, odeće i raznog materijala. Zarobljenike smo 
&quot;natovarili&quot; municijom. Valjaće nam ona za četnike, sa kojima nam 
predstoji sukob. Dane Orelj uhvatio Italijana, ali nikako da se s njim 
sporazume. Hoće Dane ko bajagi da nešto dozna, ali ne razume italijanski. Kad 
mu je već dosadilo, Dane, inače veseljak iz Kulen Vakufa, izvuče pištolj iz 
futrole neprijateljskog vojnika i ljutito reče:</span></p>
<p class="MsoNormal" style="text-indent:20.0pt"><span lang="EN-GB">— Ovo meni 
treba, kapito?</span></p>
<p class="MsoNormal" style="text-indent:20.0pt;line-height:91%"><span lang="EN-GB">Italijan, 
sav prebledeo, poče da vadi fotografije iz novčanika i uz jecaje moli za 
milost. A ja počinih grešku u toj istoj borbi, gde je 3. četa 1. bataljona na 
Ifsaru postigla veliki uspeh. Zarobio sam dva Italijana. </span><span lang="DE" style="mso-ansi-language:DE">Viknem 
na njih, oni od straha sednu. </span><span lang="EN-GB">Šta sad s njima? </span><span lang="DE" style="mso-ansi-language:DE">Voditi 
ih kao zarobljenike, ili postreljati?! </span><span lang="EN-GB">Šta s njima 
raditi? Zovnem Milana Trikića i Vida Mrđu da se s njima posavetujemo. 
Zarobljenike smo razoružali, pretresli ih i sproveli u štab 2. bataljona naše 
brigade, koji je bio najbliži. Kad sam o tome izvestio štab našeg 1. 
bataljona bio sam kritikovan, jer se takmičimo ko će više zarobiti ili uništiti 
neprijateljskih vojnika.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Idemo 
prema Čajniču. Saznali smo da su Italijani iz te varošice odstupili za 
Pljevlja. </span><span lang="DE" style="mso-ansi-language:DE">Čuli su da idu 
Krajišnici, pa ko vele: &quot;Što je sigurno, sigurno je!&quot; Meni žao što 
su pobegli, pa ih psujem: &quot;Što, bre, žabari ne sačekaste da zarobim još 
četvoricu, pa da vratim dug svom bataljonu.&quot;<o:p>
</o:p>
</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Tomo PILIPOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_71.htm"><b>Prethodni dokument</b></a></TD>
<TD><a href="31_73.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

