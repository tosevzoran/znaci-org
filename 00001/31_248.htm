<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_247.htm"><b>Prethodni dokument</b></a></TD>
<TD><a href="31_249.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">BILE 
SMO I BORCI I BOLNIČARKE</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:14.0pt;line-height:91%"><span lang="EN-GB">U 
prvim danima formiranja, 3. krajiška brigada nije imala lekara, a ni 
organizovanu sanitetsku službu. Sećam se iz tih dana dveju drugarica, koje su 
bile prve naše bolničarke: Rokvić Joka i Dronjak Mika. Iako su bile samo priučene, 
one u tu dužnost obavljale veoma znalački, sa velikom ljubavlju samopožrtvovanjem. 
Bile su uz to vrlo hrabre i nesebične, ako da su borci bili sigurni da će im 
one pomoći prilikom anjavanja i da ih neće ostaviti ranjene. Kasnije, štab 
brigade je organizovao sanitetsku službu po četama, bataljonima i pri štabu 
brigade. Povremeno smo imali i lekara u brigadi, pa je pri štabu brigade 
formirana brigadna bolnica (brigadni sanitet — kako smo ga tada zvali), gde su 
lečeni lakši ranjenici.</span></p>
<p class="MsoNormal" style="margin-top:1.0pt;line-height:91%"><span lang="EN-GB">Za 
bolničarke su birane drugarice koje su pokazivale sklonost za ovaj vrlo važan, 
plemenit i delikatan posao. Većina od njih nije imala skoro nikakvog stručnog 
znanja za ovaj poziv, a često ni pravog sanitetskog materijala, pa su 
previjanje obavljali priručnim i od neprijatelja zaplenjenim sanitetskim 
materijalom. Tek 1943. godine, pored druge pomoći, dobijali smo od saveznika i 
sanitetski materijal koji je pristizao povremeno.</span></p>
<p class="MsoNormal" style="margin-top:1.0pt;text-indent:16.0pt;line-height:91%"><span lang="EN-GB">Za 
čitavo vreme rata nijedan borac u brigadi nije imao nikakav sanitetski 
materijal za svoju ličnu zaštitu, prvi zavoj ili nešto slično, već je ta zaštita 
dobijana od bolničarke. Četna bolničarka bila je opremljena torbicom 
sanitetskog naterijala, svojim ličnim naoružanjem, pištoljem ili puškom, i 
za vreme predviđenih akcija i nosilima. One su na sremskom frontu i do kraja 
rata vrlo uspešno obavljale svoju dužnost.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Od 
preventivnih mera protiv zaraznih bolesti, pošto drugih sredstava nije bilo, 
preduzimano je &quot;šurenje&quot; odeće. Za ovo je bio zadužen Nikola 
Kunjadić Nišina, koji je bio vrlo uporan u vršenju svoje dužnosti. Kad bi Nišina 
naredio &quot;šurenje&quot;, svi smo morali da poslušamo. Izgovora nije bilo, 
iako mi zbog umora nismo bili raspoloženi za to, čak i po cenu na dobijemo vaške. 
Nišinova upornost nas je spasavala i u brigadi se nije pojavljivala veća 
epidemija tifusa. Kazan za &quot;šurenje&quot; je nošen na konju i čuvan kao 
oružje. Nišina se nije odvajao od njega sve do kraja rata.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Tek 
kod Beograda brigada je imala i svoju apoteku, kojom je rukovodio drug Ivo, tada 
student farmacije. Prilikom upada u neko mesto u kome bi bila apoteka, ili 
zarobljavanjem neprijateljskih vojnih apoteka, mnogi su uzimali samo zavojni 
materijal, a Ivo je uzimao i lekove, tako da mu je apoteka uvek bila dobro 
snabdevena. </span><span lang="DE" style="mso-ansi-language:DE">Bio je škrt, a 
rezervu je čuvao &quot;za crne dane&quot;.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Svi 
teži ranjenici kojima je bila potrebna duža i stručnija bolnička nega, 
evakuisani su u divizijsko previjalište, odnosno bolnicu. </span><span lang="EN-GB">Ranjenike 
su nosili borci, a pratile ih bolničarke. Sa ranjenicima, u toku rata, otišlo 
je dosta naših bolničarki i u Italiju gde su ih negovale.</span></p>
<p class="MsoNormal" style="margin-top:1.0pt"><span lang="EN-GB">Naše bolničarke 
ne samo da su bile hrabri borci u raznim okršajima kroz koje smo prolazili nego 
su pokazivale neobičnu upornost u spasavanju ranjenih drugova i njihovom izvlačenju 
sa poprišta borbe. One su bile dvostruko opterećene. Morale su da se priviknu 
na svakodnevne teškoće rata, a u određenim situacijama da se pokažu kao 
drugovi i saborci i pomognu drugovima u teškim situacijama, za vreme borbi, u 
maršu, i na odmoru. Starale su se o pranju veša, krpljenju odeće, lečenju 
ranjenih i bolesnih, njihovom smeštaju i uopšte pokazivale veliku pažnju u 
stvaranju drugarske atmosfere i topline među borcima.</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Umele 
su u teškim situacijama da jurišaju na čelu čete. Nalazile su se kod 
mitraljesca, tobdžije, bombaša i na mrtvoj straži, a u predahu zajedno sa 
drugovima pevale su i igrale kolo. Mnoge od njih bile su poznate po svojoj 
veselosti, tako da su u najtežim časovima stvarale raspoloženje i razbijale 
mučnu atmosferu opšteg zamora, gladi i nesanice. Svoje teškoće nisu 
pokazivale, a često se na njima videlo da i same jedva podnose tegobe koje su 
njima kao ženama bile teže, one su uzdržavale da to pokažu. To su bile mahom 
mlade devojke, Krajiškinje, seljančice, koje nisu umele da se žale. </span><span lang="EN-GB">Bile 
su u naponu snage, a većina od njih nije imala više od 18 godina. Iako je među 
njima bilo dosta članova KPJ i SKOJ-a, one nisu znale mnogo o politici, ali su 
bile bezgranično odane KPJ i NOB-u, jer su kao i ostali borci osećali da je to 
plemenita borba koja će njima kao i svima doneti bolji život.</span></p>
<p class="MsoNormal" style="line-height:91%"><span lang="EN-GB">Mnogo ih je 
poginulo pri jurišima, sa svojim drugovima, ne dočekavši kraj borbe, njene 
plodove i ostvarenja. Nisu bile požrtvovane samo prema svojim zemljacima, već 
su sa istom ljubavi previjale i lečile pripadnike italijanskog bataljona 
&quot;Mateoti&quot;, koji je bio u sastavu naše brigade. Previjale su i 
crvenoarmejce prilikom borbi za Beograd — cenile su svakog saborca u borbi 
protiv okupatora.</span></p>
<p class="MsoNormal" style="line-height:91%"><span lang="EN-GB">Dokle je ta 
njihova predanost i požrtvovanost za spas drugova mogla da ide, svedoči 
postupak Joke Rokvić i Mike Dronjak u borbi kod Bronzanog Majdana. Kad je 
jedinica počela da se povlači, one su primetile da su na položaju ostala dva 
ranjena druga. </span><span lang="DE" style="mso-ansi-language:DE">Tražile su 
da ih svojom vatrom štiti jedan vod, a one da odu i da ih izvuku. Pod našom i 
neprijateljskom vatrom uspele su da izvuku ranjene drugove. One su ovo činile 
vrlo često i pri tome su se tako skromno ponašale kao da im je to običan, 
svakodnevni posao. Nisu o ovome nikad govorile kao o nekoj svojoj zasluzi ili 
posebnoj hrabrosti. Ta njihova skromnost i ljubav prema drugovima, i prostodušnost 
učinili su da ih se i danas sa ljubavlju i poštovanjem sećaju borci naše 
brigade.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Lik 
mlade devojke Hagare koja je došla u našu brigadu negde 1943/44. godine ostao 
je mnogima u sećanju. O njoj nismo mnogo znali, sem da je Jevrejka i da je došla 
iz neke prekomorske brigade. Bila je tiha, skromna, nekako uvek zamišljena. 
Svoju bolničarsku dužnost obavljala je sa izuzetnom pažnjom, i sa velikom 
ljubavlju se starala o ranjenicima. Nije o sebi ništa pričala. Tek pred kraj 
rata nam je ispričala da nikog nema i da su &quot;njeni&quot; streljani od 
neprijatelja. </span><span lang="EN-GB">Borba, i drugovi borci bili su joj sve. </span><span lang="DE" style="mso-ansi-language:
DE">Kraj rata ostavio bi je u samoći, pa je &quot;želela&quot; da se rat još 
ne završi, da ne bi ostala opet &quot;sama&quot;.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Posebnom 
hrabrošću su se isticale: Čelar Dragica u borbi na Hatkovcima, Bosiljčić 
Milka (poginula na Zelengori), Majstorović Borka, Ševo Dobrila (poginula na 
Fruškoj gori), njena sestra Ševo Mileva, Ciganović Milica vodnik voda (koja 
je svojom hrabrošću davala primer mnogim drugovima), Rodić Jela (koja je jurišala 
prilikom borbe na planinu Čavka i iz stajaćeg stava gađala neprijatelja, te u 
ovoj borbi teže ranjena), zatim Stupar Boja, Šćepanović Dara (referent 
bataljonskog saniteta, poginula 1943. godine) i mnoge druge koje su svoje živote 
ostavile po planinama i gradovima naše zemlje, a za čije se grobove često i 
ne zna.<o:p>
</o:p>
</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Danica RODIĆ-KALABA</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_247.htm"><b>Prethodni dokument</b></a></TD>
<TD><a href="31_249.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

