<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_55.htm"><b>Prethodni dokument</b></a></TD><TD><a href="4_14_1_57.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 56</strong></p>
<p align="center"><strong>IZVEŠTAJ SLOBODANA VRANIĆA OD 8. FEBRUARA 1942. O PREGOVORIMA MAJORA
  JEZDIMIRA DANGlĆA SA NEMAČKIM OPUNOMOĆENIM KOMANDANTOM U SRBIJI O
  SARADNJI U BORBI PROTIV NOP-a U ISTOČNOJ BOSNI<sup>1</sup></strong></p>
<p align="center">IZVEŠTAJ</p>
<p>O izvršenom mom službenom putu u međuvremenu od 27 januara do
  8 februara 1942 godine, a prema naređenju Komandanta bosanskih
  vojno-četn. odr.<sup>2</sup></p>
<p>27 januar: Od    punomoćnika-kapetana    brata <strong>Dakića    Bogdana</strong>,<sup>3</sup> primio sam usmeno naređenje da putujem za Čačak
  đeneralštabnom kapetanu bratu Siniši Pazarcu<sup>4</sup> od koga sam imao da
  primim izveštaj i isti da prenesem Komandantu &#8212; lično.</p>
<p>28 januar u 6,7 časova brzim vozom prebacio sam se za Čačak.Odmah sam po dobivenim podacima potražio imenovanog.</p>
<p>28, 29 i 30 bio sam u Čačku na prikupljanju podataka, dok je kapetan Pazarac bio na putu, prema dobivenom naređenju.</p>
<p>31 januar: brzim vozom u 7,48 časova prebacio sam se u Beograd, gde
  sam i stigao istog dana u 15,30 časova. Kao što mi je bilo naređeno oko
  17 časova stigao sam u Presedništvo Srpske Vlade i predao bratu
  kapetanu Bogdanu Dakiću izveštaj. Tom prilikom od strane kapetana
  Dakića izvešten sam da je sa njim skupa doputovao u Beograd i komandant
  brat major Jezdimir Dangić.<sup>5</sup></p>
<p>1 februara: U međuvremenu od 10&#8212;14 časova u Ministarstvu Unutrašnjih
  poslova u kancelariji pomoćnika ministra g. Đorđevića,<sup>6</sup> zasednuta je
  sednica gde je rešavano pitanje o Bosni.<sup>7</sup> Na tom skupu bili su prisutni 3 člana iz Privremene uprave Istočne
  Bosne, kao i dva delegata oficira iz Bosne i 5 lica od Presedništva
  Srpske vlade. &#8212; Njihova saglasnost bila je potpuna. Primljeni su uslovi okupatora &#8212; Vojnog zapovednika u Srbiji, na
  koje su naši povoljno odgovorili. Teritorija istočne Bosne od granice
  prema Srbiji pa do r. Bosne i Drine skupa sa Sarajevom, gde spadaju 17
  srezova, smatrano je kao već dobiveno. Tom prilikom meni je naređeno da u Beogradu ostanem sve dotle dok ova stvar ne bude potpuno likvidirana tj. do 5 februara.</p>
<p>2 i 3 febr. Prema naređenju kapetana brata Bogdana Dakića svršavao
  sam stvari lokalne prirode u samom Beogradu koje mi je on davao.</p>
<p>4 februara Oko 12 časova komandant major brat Jezdimir Dangić napustio je Beograd.<sup>8</sup> Isti je otputovao u Bosnu.</p>
<p>Oko 17,30 časova u Ministarstvu unutrašnjih poslova od strane kapetana brata Dakića Bogdana izvešten sam o sledećem:</p>
<p>&#8212;&nbsp; Nemačka vojna sila prihvatila je naše uslove, ali Hrvati i Mađari iste ne prihvaćaju. Pitanje o&nbsp; dodeljivanju teritorije (17 srezova) zasada je ne izvršivo.</p>
<p>&#8212;&nbsp; ovo pitanje za izvesno vreme, a najdalje za mesec dana ponovo će se staviti na dnevni red.</p>
<p>&#8212;&nbsp; okupator odobrava našu borbu, koja će se i&nbsp; dalje nastaviti,</p>
<p>&#8212;&nbsp; naša borba neće se voditi kao do sada frontalna, već će se
  obrazovati glavni front, a potom voditi gerilsko ratovanje.</p>
<p>&#8212;&nbsp; iz   Srbije  dobijamo  pomoć   u   ljudstvu  i materijalu.</p>
<p>&#8212;&nbsp; preorganizacija će se izvršiti kod jedinica u Bosni,<sup>9</sup> najdalje za to odobren je rok od 20 om.</p>
<p>&#8212;&nbsp; u najkraćem roku sazvaće se konferencija komandnog osoblja na kojoj će se resiti definitivno o&nbsp; svim pitanjima.</p>
<p>&#8212;&nbsp; svima komandantima sa ljudstvom naređeno je da ostanu na svojim položajima. Sa ljudstvom izvršiti osiguranje terena.</p>
<p>&#8212; Odmah ustrojiti jedinične spiskove i u isto upisati svo svoje ljudstvo. Ovo je naređeno da komandanti učine najhitnije.</p>
<p>5 februara: u 9,30 časova otputovao sam u Čačak, gde mi je naređeno da ponovo dođem u vezu sa đeneralštabnim kapetanom bratom Sinišom Pazarcem, gde sam i&nbsp; došao i izveštaj podneo. Tom prilikom imenovani mi je naredio da otputujem u Gornji Milanovac.</p>
<p>6 februara: u 7,48 iz Ćačka otputovao sam u Gornji Milanovac, gde sam u toku ovog dana potrebne službene stvari i obavio.</p>
<p>7 februara: u 2,30 u jutru otputovao sam u Čačak &#8212; izveštaj predao, a potom i sam stigao sa zadocnjenjem tek oko 22 časa. Iz
  Užica specijalnim vozom u 23 časa otputovao sam na Bosansku teritoriju.</p>
<p>NZ. Ovaj moj izveštaj dostavljam u granicama dozvoljenim od strane
  naših starešina, a podrobniji i potpuniji dostaviće naš glavni
  komandant u potpunosti.</p>
<p align="center">S verom u Boga za Kralja i Otadžbinu!</p>
<p>8 februara 1942 god </p>
<p>VARDIŠTE </p>
<p align="center">OFICIR ZA VEZU </p>
<p align="center">poručnik</p>
<p align="center"><strong>Slobodan Vranić</strong>,10 s.r.</p>
<b class=medtxt><p><sup>1</sup> Prepis originala (pisan na mašini, ćirilicom) u Arhivu VII, ča, k. 231, reg. t&gt;r. 24/6 (BH-X-60).</p>
<p><sup>2</sup> Major J. Dangić.</p>
<p><sup>3</sup> Rezervni kapetan (trgovac iz Doboja); tada bio komandant
  Samostalnog dobrovoljačkog odreda Žagubica (vidi dok. br. 54, nap. 6).</p>
<p><sup>4</sup> Ocokoljić Simeun Siniša (u dokumentima se pojavljuje i kao
  Siniša Pazarac), kapetan I klase vojske Kraljevine Jugoslavije. U 1942
  (legalizovan u Nedićevim jedinicama u Zaječaru) radio na organizaciji
  četničkih jedinica DM. Od kraja 1942. do marta 1945. komandant Mlavskog
  četničkog korpusa. Pred kraj II svetskog rata pobegao u inostranstvo.</p>
<p><sup>5</sup> i <sup>7</sup> J. Dangić je u Beograd doputovao sa puk. Erihom Kevišem
  (Erich Kewisch), načelnikom Operativnog štaba nemačkog opunomoćenog
  komandanta u Srbiji, i Perom Đukanovićem, članom četničke Privremene
  uprave istočne Bosne. Dolasku Dangića u Beograd prethodio je njegov
  sastanak sa Kevišem u Bajinoj Bašti, koji je organizovao kapetan Jozef Mati (Joseph Matl), oficir Abvera (Abwehr), posle više
  Dangićevih ponuda nemačkom okupatoru za zajedničku borbu protiv NOP-a u
  istočnoj Bosni. Na tom sastanku su definisani preliminarni uslovi
  saradnje koji je trebalo da se ozvaniče u neposrednim pregovorima J.
  Dangića sa nemačkim opunomoćenim komandantom u Srbiji generalom Paulom
  Baderom i predsednikom srpske kvislinške vlade Milanom Nedićem.
  Međutim, iako je bio veoma zainteresovan za sa-radnju četničkih
  jedinica u borbi protiv NOP-a u istočnoj Bosni, opunomoćeni komandant u
  Srbiji nije želeo da prihvati sporazum sa Dan-gićem bez saglasnosti
  vlade NDH, s obzirom da se radilo o tome da u istočnoj Bosni svu vlast
  preuzmu četnici. Opširnije o tome vidi A. Mi-letić, m. č., VIG.</p>
<p>U elaboratu o četničkom pokretu DM, koji su polovinom 1944. godine
  sačinili organi britanske obaveštajne službe za potrebe vojnog i
  političkog rukovodstva, piše da je Dangićev plan bio da četnici posednu
  istočnu Bosnu &#187;sklapanjem neke vrste ugovora sa Nemcima, po kome bi on
  bio priznat kao šef mesne organizacije na isti način kao što je bio
  Nedić u Srbiji i docnije general Đukanović u Crnoj Gori&#171; i da ti
  pregovori nisu uspeli &#187;zbog toga što su Nemci verovatno shvatili da će
  mnogo korisnije biti ako istočna Bosna i dalje ostane deo Pavelićeve
  Hrvatske države. Zbog toga je Dangić u to vreme bio suvišan&#171; (Arhiv
  VII, k. 240, reg. br. 4/1).</p>
<p><sup>6</sup> Cvetan Đorđević Čeka.</p>
<p><sup>8</sup> Za vreme boravka u Beogradu J. Dangić je stanovao kod puk F.
  Keviša (Arhiv VII, Nacionalni arhiv Vašington) dalje: NAV-N-T-501, film
  (dalje: f) 256, snimak (dalje: sn.) 1087&#8212;1097).</p>
<p><sup>9</sup> O reorganizaciji četničkih jedinica, vidi Arhiv VII, Ča, k. 170, reg. br. 33/4  k  175, reg. br. 8/2).</p>
<p><sup>10</sup> Prema pismu koje je 26. avgusta 1942. uputio majoru Petru
  Baćoviću, Slobodan Vranić je dugo bio podoficir u kraljevoj gardi, a
  pred rat je postao oficir &#8212; potporučnik. Kod D. Mihailovića došao jula
  1941, &#187;kao 57 oficir po redu javljanja&#171;. Do kraja godine radio na
  okupljanju podoficira oko četničke organizacije u Beogradu i na
  organizaciji četnika u višegradskom srezu. Od kraja 1941. do avgusta
  1942. legalizovan u Užicu (Arhiv VII, Ča, k. 238, reg br. 3/10).</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_55.htm"><b>Prethodni dokument</b></a></TD><TD><a href="4_14_1_57.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>