<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_46.htm"><b>Prethodni dokument</b></a></TD>
<TD><a href="40_48.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">KOLABORACIJA 
S TALIJANIMA U CRNOJ GORI</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Za 
razliku od drugih krajeva Jugoslavije, ustanak ljeti 1941. u Crnoj Gori imao je 
općenarodni karakter, koji su pokrenuli komunisti s njihovim pristalicama, a 
pridružili su im se i crnogorski nacionalisti ili <i>bjelaši, </i>koji su 
zastupali uske veze sa Srbijom. Protivnici su im bili Talijani i crnogorski 
separatisti ili <i>zelenaši, </i>pod vodstvom Sekule Drljevića i starog 
crnogorskog generala Krsta Popovića.<sup>37</sup> Ustanak je izbio 13. jula 
1941, ali nije bio dobro pripremljen, pa se nakon nekoliko uspješnih tjedana 
suočio s ozbiljnim porazima. Prosrpski nacionalisti priznali su poraz i htjeli 
prestati s borbom; partizani su odlučno htjeli nastaviti. To je dovelo do 
razdvajanja puteva. Negdje u jesen nacionalisti su došli u dodir s Talijanima, 
nudeći im svoju pomoć protiv partizana. Težnja za kolaboracijom vrlo je ojačala 
nakon što su Crnogorci čuli za raskid između Mihailovićevih četnika i 
partizana u Srbiji. Nacionalističke grupe u Crnoj Gori odaslale su krajem 
novembra u Srbiju kapetana Đurišića ne bi li utvrdili kakva je situacija u 
Srbiji, te stupili u direktni kontakt s Mihailovićem. Tokom te posjete 
Mihailović je Đurišiću dao usmene instrukcije i imenovao ga komandantom svih 
četničkih odreda u Sandžaku. Za komandanta svih četničkih snaga u staroj 
Crnoj Gori imenovao je majora Lašića. Mihailović je u svojoj uputi od 20. 
decembra (razmatranoj u prethodnoj glavi) ocrtao opće principe četničkog 
programa i naznačio specifične dužnosti s obzirom na organizaciju i buduće 
aktivnosti četnika u Sandžaku i u Crnoj Gori. Drugom polovinom</span><!--[if gte vml 1]><v:line
 id="_x0000_s1026" style='position:absolute;z-index:1;
 mso-position-horizontal-relative:margin;mso-position-vertical-relative:text'
 from="-9.35pt,447.1pt" to="-9.35pt,577.2pt" o:allowincell="f" strokeweight=".7pt">
 <w:wrap anchorx="margin"/>
</v:line><![endif]-->
<span style="mso-ansi-language:HR"><span style="mso-spacerun: yes">&nbsp;</span><span lang="HR">decembra 
Đurišić i Lašić počeli su mobilizirati ljude u Crnoj Gori i organizirati 
ih u posebne jedinice kao konkurenciju partizanskim odredima, a do sredine 
januara te su se jedinice našle u oružanom sukobu s partizanima.<sup>38</sup> 
Konflikt između dvije grupe ubrzala su dva događaja na partizanskoj strani. 
Jedno je bio slom partizanskog napada na talijanski garnizon u Pljevljima početkom 
decembra, u kojem su partizani imali nekoliko stotina mrtvih i ranjenih i koji 
je doveo do osipanja partizanskih i prelaženja u četničke redove. Drugi događaj 
bio je »lijeva devijacija« medu partizanima u Crnoj Gori i primjena terora 
protiv stvarnih i potencijalnih neprijatelja, s obrazloženjem - ne uvijek 
istinitim - da surađuju s neprijateljem.<o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">37 
Drljević je bio glavni crnogorski separatistički voda koji je pomogao 
Talijanima da organiziraju proglašenje »nezavisne« države Crne Gore, 12. 
jula 1941; taj potez se slomio pod zamahom općeg ustanka koji je počeo slijedećeg 
dana. Vjerujući da je Drljevićev život u opasnosti, Talijani su ga u 
septembru poslali u internaciju u Italiju, ali poslije nekoliko mjeseci uspjelo 
mu je pobjeći i vratiti se u njemački dio NDH. Negdje u 1944. Drljević je 
formirao Crnogorsko državno vijeće u Hrvatskoj i radio na uspostavljanju 
crnogorske države uz pomoć hrvatskih i njemačkih vlasti. Potkraj rata postao 
je aktivan u vezi s Đurišićevim crnogorskim četnicima (vidi Glavu 12). 
Pajović, »Politička akcija Sekule Drljevića«, str. 75-80.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Do 
sredine februara 1942. pojedini četnički komandanti i komandanti raznih 
talijanskih divizija počeli su sklapati svoje prve formalne sporazume. Prvi 
sporazum sklopljen je 17. februara između predstavnika pukovnika Baje Stanišića 
i komandanta talijanske divizije »Taro«.<sup>39</sup> Tome je uskoro slijedio 
sporazum između predstavnika kapetana Đurišića i vojnog guvernera i 
komandanta talijanskih Trupa Crne Gore, generala Pirzia Birolia, o kolaboraciji 
Đurišićevih četnika s talijanskim snagama na području divizije »Venezia«, 
a 6. marta zaključen je sporazum između pukovnika Stanišića i generala 
Pirzia Birolia.<sup>40</sup> Svi ti sporazumi podrazumijevali su ili zajedničku 
akciju ili samostalno četničko djelovanje protiv partizana koje su vodili 
komunisti. U oba slučaja Talijani su davali oružje i snabdijevali četničke 
formacije. Devetog marta su brojni Crnogorci, koji su bili profesionalni ili 
rezervni oficiri Jugoslavenske kraljevske vojske, održali konferenciju na 
Cetinju, na kojoj je kao zapovjednik svih nacionalističkih snaga u Crnoj Gori 
izabran general Blažo Đukanović. Bio je to izbor koji je i Mihailović u 
potpunosti prihvaćao, a koji je možda zaista sam i sugerirao.<sup>41</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">38 
Jovanovič, I, 441-485.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">39 
Dokumenti o izdajstvu Dra^e Mihailovića, </span></i><span lang="HR" style="font-size:7.0pt;mso-ansi-language:
HR">I, 65. Pukovnik Stanišič bio je jugoslavenski oficir koji je sudjelovao u 
ustanku od 13. jula i bio je član crnogorskog pobunjeničkog štaba. Nakon što 
je ustanak pretrpio neke poraze, on se povukao iz akcije, ali se u februaru 
1942. pojavio čvrsto na strani četnika i ostao je s njima sve do svoje smrti u 
oktobru 1943.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">40 
Ibid, </span></i><span lang="HR" style="font-size:
7.0pt;mso-ansi-language:HR">40; Jovanovič, str. 508, 511-512.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">41 
Jovanovič, str. 497.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Između 
marta i juna 1942. četnici su tako stekli priličnu moć u Crnoj Gori, 
zahvaljujući dijelom sporazumu s Talijanima, te oružju i opremi koju su dobili 
od njih, a dijelom i slabljenju partizana, kojem su u velikoj mjeri bili krivi 
partizanski ekscesi na liniji »lijeve devijacije«. Budući da je Talijanima 
glavni cilj sporazumijevanja s četnicima bio da gubitke svojih trupa svedu na 
minimum, mnogo su polagali na pomoć četnika u operacijama za izbacivanje 
partizana iz Crne Gore i istočne Hercegovine, u proljeće 1942. (Treća 
neprijateljska ofenziva u partizanskoj terminologiji).<sup>42</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">42 
Oslobodilački rat, </span></i><span lang="HR" style="font-size:7.0pt;mso-ansi-language:HR">I, 
212-218.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kako 
je rat napredovao, četničko-talijanska kolaboracija u Crnoj Gori prerasla je 
prve formalne sporazume između pojedinih četničkih komandanata i komandanata 
raznih talijanskih divizija. Ti su se sporazumi odnosili samo na neka posebna 
područja. U namjeri da se prošire ta područja i da se pojačaju sve</span><!--[if gte vml 1]><v:line
 id="_x0000_s1027" style='position:absolute;z-index:2;
 mso-position-horizontal-relative:margin;mso-position-vertical-relative:text'
 from="-12.95pt,192pt" to="-12.95pt,212.65pt" o:allowincell="f" strokeweight=".5pt">
 <w:wrap anchorx="margin"/>
</v:line><![endif]-->
<span style="mso-ignore:vglayout;position:
absolute;z-index:1;margin-left:-18px;margin-top:255px;width:3px;height:31px"><img src="40_47.19.gif" v:shapes="_x0000_s1027" width="3" height="31"></span><span style="mso-ansi-language:HR"><span style="mso-spacerun: yes">&nbsp;</span><span lang="HR">četničke 
snage u Crnoj Gori, te da se održe u borbenoj pripravnosti, tako da Talijani 
imaju što manje gubitaka, izrađen je i 24. jula potpisan opći sporazum između 
generala Đukanovića i generala Pirzia Birolia, dakle dva mjeseca nakon 
Mihailovićevog dolaska u Crnu Goru.<sup>43</sup> Budući da je sporazum očito 
ostao na snazi tokom te godine kad je Mihailović bio u Crnoj Gori, može se 
pretpostaviti da je za njega znao i da je bio zadovoljan njegovim odredbama. To 
se može izvesti također iz Mihailovićevih vlastitih izjava (vidi niže, str. 
218 u knjizi).<o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">43 
Za tekst ovog sporazuma vidi <i>Zbornik DNOR, </i>tom 111, sv. 4, str. 527-530.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Sporazum 
Pirzio Biroli-Đukanović sadržavao je nekoliko vrlo izričitih klauzula: četnici 
trebaju beskompromisno nastaviti borbu protiv komunista i surađivati s 
talijanskim okupacionim vlastima u uspostavljanju i održavanju reda i mira u 
zemlji; tri »leteća odreda« (slična jedinicama uključenim u </span><i>Militia<span lang="HR" style="mso-ansi-language:
HR"> volontaria anticomunista, </span></i><span lang="HR" style="mso-ansi-language:
HR">ili MVAC, u područjima pod komandom talijanske Druge armije) pod komandom 
Đurišića, Stanišića i Popovića, svaki po 1.500 ljudi, bila su i službeno 
priznata;<sup>44</sup> uzajamnim dogovorom treba urediti plaćanje, hranu, oružje 
i pomoć porodicama četničkih dobrovoljaca; treba formirati Odbor crnogorskih 
nacionalista od sedamnaest članova (u stvari sankcionirati jedan već postojeći 
odbor kojem je na čelu general Đukanović). Sporazumom se također utvrđuje 
da nacionalistički pokret i odbor koji ga vodi nema drugih političkih ciljeva 
osim da slomi komunizam, te da osigura red, mir i dobrobit crnogorskom stanovništvu. 
Zaključna odredba ugovora posebno je značajna: »Odbor Nacionalista Crne Gore 
obavezuje se da će upotrijebiti svu svoju moć i autoritet na održavanju reda 
i discipline u zemlji i da će sprečavati svaku eventualnu akciju koja bi mogla 
da bude uperena protiv italijanskih vlasti.«<sup>45</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">44 
Ti su leteći odredi u stvari već postojali i Talijani su se njima služili, što 
dokazuje naredba koju je general Pirzio Biroli izdao 10. juna 1942. za operacije 
protiv partizana, iako karta priključena toj naredbi pokazuje da nisu bili angažirani 
kao zasebne trupe, već su bili raspoređeni između velikih talijanskih 
jedinica. Mikrofilm br. T-821, rola 60, snimci 3-6.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">45 
O tekstu ovog sporazuma vidi <i>Zbornik DNOR, </i>tom III, sv. 4, str. 530.<span style="letter-spacing:
-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Četnici 
u Crnoj Gori postali su važan dio talijanskog okupacionog režima. Kontrolirali 
su seoska područja i omogućavali Talijanima da se koncentriraju na održavanje 
svoje vlasti u gradovima i da osiguravaju komunikacije između njih. Crnogorski 
separatisti kolaborirali su, naravno, s Talijanima već od početka okupacije i, 
tokom prve polovine 1942, separatisti i četnici unekoliko su se sporazumjeli o 
zajedničkoj kolaboraciji s Talijanima. Ali, jer su njihovi ciljevi bili 
dijametralno suprotni, odnosi između dvije grupe bili su uvijek vrlo labavi. U 
nekim ključnim slučajevima, kao što je npr. pohod crnogorskih četnika na 
Hercegovinu za vrijeme bitke na Neretvi, među njima uopće nije bilo suradnje. 
Obje grupe zanimalo je da dobiju što više od Talijana - organizirajući svoje 
snage do dozvoljene granice, s talijanskim naoružanjem, plaćom i opskrbom, s 
talijanskom hranom za civilno pučanstvo koje je podržavalo četnike — sve sa 
svrhom da se vodi što efikasnija borba protiv partizana. Mihailović je ovdje, 
kao i u Srbiji s legaliziranim četnicima, htio imati spremnu i gotovu vojsku, 
koja će se u povoljnom trenutku okrenuti protiv neprijatelja i ujediniti se s 
ostalim njegovim snagama, te uz pomoć zapadnih Saveznika iznijeti Mihailovića 
na vlast.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><!--[if gte vml 1]><v:line
 id="_x0000_s1028" style='position:absolute;z-index:3;
 mso-position-horizontal-relative:margin' from="-8.4pt,172.55pt" to="-8.4pt,572.15pt"
 o:allowincell="f" strokeweight=".95pt">
 <w:wrap anchorx="margin"/>
</v:line><![endif]-->
<span lang="HR" style="mso-ansi-language:
HR">Kroz gotovo godinu dana — od juna 1942. pa negdje do aprila 1943 - četnici 
su u Crnoj Gori bili u svojim namjerama izrazito uspješni: uz onih 3.500 ljudi 
koje su organizirali kao talijanske pomoćne snage u Crnoj Gori pod uvjetima 
sporazuma Pirzio Biroli-Đukanović, imali su nekoliko puta više ljudi pod oružjem 
koji nisu bili u talijanskim pomoćnim trupama, ali su na sličan način bili 
angažirani u borbi protiv partizana.<sup>46</sup> U stvari su četnici 
kontrolirali vrlo velik dio čitave pokrajine.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">46 
Jedan interni memorandum talijanskog ministarstva vanjskih poslova, od 2. 
januara 1943. (mikrofilm br. T-821, rola 247, snimci 736 — 740) procjenjuje da 
je uz 3.500 četnika u pomoćnim trupama (zapravo, prema sporazumu Pirzio 
Biroli-Đukanović četnici su imali samo 3.000 ljudi u tim jedinicama) u Crnoj 
Gori bilo 31.500 četnika pod oružjem. Ovaj broj je potpuno nerealan, osim možda 
kao procjena broja ljudi koji bi mogli biti mobilizirani na područjima pod četničkom 
kontrolom.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jednom 
prilikom - za vrijeme bitke na Neretvi, konačne faze operacije </span><i><span lang="DE" style="mso-ansi-language:
DE">Weiss</span><span lang="HR" style="mso-ansi-language:HR"> - </span></i><span lang="HR" style="mso-ansi-language:HR">Talijani 
su crnogorske četnike upotrijebili i van njihove pokrajine; ali za tu operaciju 
četnici su istovremeno imali i Mihailovićeva naređenja za borbu protiv 
partizana.<sup>47</sup><o:p>
</o:p>
</span></p>
<i><span lang="HR" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA">47 Dokumenti o izdajstvu Dra^e Mihailovića, </span></i><span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">I, 424.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_46.htm"><b>Prethodni dokument</b></a></TD>
<TD><a href="40_48.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

