<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_142.htm"><b>Prethodni dokument</b></a></TD>
<TD><a href="46_144.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading231" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;mso-pagination:widow-orphan lines-together;page-break-after:avoid;
background:transparent"><span lang="HR" style="mso-fareast-language:
HR" class="Heading232">Oslobođenje Podgorača</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">U 
junu 1944. najveći udarac neprijatelju nanijela je 12. NOU brigada uništenjem 
njegove posade i oslobođenjem Podgorača, 20. juna 1944. godine. Prema podacima 
u neprijateljevom uporištu Podgorač nalazilo se preko 500 njemačkih feldžandarma 
naoružanih sa 46 mitraljeza i puškomitraljeza, 14 lakih i 2 teška minobacača, 
a ostalo puške. Podgorač se nalazi u ravnici, sa blagim uvalama na zapadnoj 
strani, a okolno zemljište bilo je zasejano pšenicom u fazi zrenja. Odbrana se 
oslanjala na spoljne obezbeđenje koje se nalazilo na periferiji Podgorača u 
oranicama zasijanim pšenicom. Druga linija odbrane koja se nalazila na ivici 
Podgorača, oslanjala se na veći broj bunkera i stambenih zgrada uređenih za 
odbranu. Težište i čvor odbrane nalazili su se u centru Podgorača: Hrvatskom 
i Vatrogasnom domu, Jonovoj kući, školskoj zgradi i srednjovjekovnom 
grofovskom dvorcu koji se nalazio u parku okružen kestenovima i platanima.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Borbu 
sa neprijateljem vodili su 1, 2. i 4. bataljon, Jurišna četa Brigade i 1. četa 
3. bataljona, izviđački vod i Diverzantska četa 12. divizije. Treći bataljon 
sa 2 čete nalazio se u brigadnoj rezervi.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a> 
Namjera neprijatelja je bila da većim fortifikacijskim radovima pretvori 
Podgorač u tvrđavu, koja bi, kao isturena odbrambena tačka, štitila 
komunikaciju Podgorač - Osijek, prilaz Osijeku, Đakovu i Našicama.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Prije 
napada na Podgorač, u Brigadi su vršene dvodnevne vojne i političke pripreme, 
kakve do tada nisu održane u Brigadi od njenog formiranja. Sa štabovima 
bataljona i komandirima četa, komandant, major Ivan Senjuk »Ujak« izvršio je 
detaljne vojne pripreme, stavljajući naglasak na organizaciju vatrene podrške, 
ulogu i zadatke bombaških i diverzantskih grupa, kao i inicijativu komandira četa, 
vodova i desetara. Sastanke sa političkim komesarima četa i političkim 
delegatima vodova, održao je politički komesar Brigade Ivica Miličević, a na 
sastancima partijskih ćelija, sekretar Brigadnog komiteta Jovan Kokot vodio je 
razgovore sa članovima Partije, s obzirom na to da je to bila šansa za 
rehabilitaciju poljuljanog povjerenja u 12. brigadu zbog njenog povlačenja sa 
glavne željezničke pruge kad je 18. brigada pretrpjela osjetne gubitke. Napad 
na Podgorač bio je veliki izazov za Brigadu, jer* je 15. juna 1944. Glavni štab 
za Hrvatsku zakazao međukorpusno takmičenje za najbolji korpus i najbolju 
brigadu u Hrvatskoj.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a> 
Poslije podne 19. juna oko 16 sati komandant Brigade je raportirao komandantu 
12. slavonske divizije Nikoli Demonji da je 12. udarna brigada spremna za izvršenje 
zadatka. Početak napada bio je 19. juna u 20 sati. Znaci raspoznavanja: »Uporište 
pada«.</span><span lang="HR" style="font-size:
12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Iz 
zapovjesti Štaba Brigade je proizašlo da je osnovni cilj napada na Podgorač 
da se koncetričnim udarom sa 3 bataljona što prije izbije u centar, a odatle, 
u vidu lepeze, organizuje napad i likvidira žarište neprijateljevog otpora. 
Prvi bataljon sa 3 pješadijske čete, ojačan brzometnim topom 28 mm, napadao 
je na glavnom pravcu, školsku zgradu, Jonovu kuću i seosku kafanu sa 
sjeveroistočne strane koji vodi između komunikacija Budimci - Podgorač i 
Klenik - Podgorač. Drugi bataljon sa 3 pješadijske čete, ojačan teškim 
minobacačem napadao je s jugozapadne strane pravcem: kota 153 - groblje - 
centar Podgorača. Radi siline udara, borbeni poredak formiran je u 2 ešelona: 
2 čete u prvom i 1 četa u drugom ešelonu. U početnoj fazi napada bataljon je 
morao da likvidira bunker koji se nalazio u pšeničnom polju južno od groblja 
kao spoljnje obezbjeđenje.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Četvrti 
bataljon sa 3 pješadijske čete napadao je na Hrvatski dom i vatrogasno spremište 
sa sjeveroistočne strane pravcem: Đakovo - Podgorač i Budimci - Podgorač. 
Pored toga, 4. bataljon dobio je specijalni zadatak da po mraku neopaženo ubaci 
sa sjeveroistočne strane u centar Podgorača grupu od 15 boraca, koja će 
svojom pojavom izazvati pometnju i paniku i olakšati ostalim bataljonima 
koncentrični prodor prema centru uporišta. To je bila taktička novina u 
Slavoniji koju su Štab Brigade i štab bataljona uspješno realizovali. Treći 
bataljon i Jurišna četa sa 2 topa 37 mm i 65 mm nalazili su se u brigadnoj 
rezervi. Štab Brigade nalazio se u kućama na Brestu, a štabovi bataljona uz 
svoje jedinice. Brigadno previjalište je bilo uz Štab Brigade, a Divizijsko 
previjalište sa Hirurškom ekipom u selu Ostrošinci. Predviđeno je da se 
evakuacija plijena vrši pravcem Podgorač - Ostrošinci.<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character:footnote">[4]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Tačno 
u 20 sati 19. juna 1944. bataljoni 12. brigade izvršili su koncetričan napad 
i, praktički, zanemarujući spoljnju odbranu neprijatelja, silovito jurišali 
prema centru uporišta gdje se nalazio čvor neprijateljeve odbrane. Zamjenik 
komandira Diverzantske čete Divizije, </span><span style="font-size:12.0pt;
mso-ansi-language:EN-US" class="Bodytext30">Milan</span><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:HR" class="Bodytext30">Gredeljević, 
bacao je eksploziv na njemačke bunkere i krčio put bataljonima Brigade prema 
centru i čvoru neprijateljeve odbrane. Na prvoj liniji odbrane, u stambenim 
zgradama, dvorištima, razvila se žestoka borba. Čitavu noć je vrilo kao u 
kotlu od puščane i mitraljeske vatre, i eksplozija ručnih bombi, granata, 
PT-topova, minobacača i partizanskih »čarapa«.<sup>10</sup>^ Sve te 
mnogobrojne eksplozije slivale su se u grmljavinu koja je dopirala čak do 
Osijeka, Đakova i Našica. Nakon 1 sata borbe, prva linija neprijateljeve 
odbrane je probijena. Likvidirano je desetak bunkera koji su razoreni do 
temelja, jer neprijatelj nije izdržao paklenu vatru i juriše boraca. Prema 
plamenim jezicima koji su se dizali iz zapaljenih neprijateljevih objekata, 
vidjelo se da se borba prenijela u centar uporišta, dok je prva linija odbrane 
ostajala u dubokoj pozadini.</span><span lang="HR" style="font-size:12.0pt"> </span><span lang="HR" style="font-size:12.0pt;mso-fareast-language:HR" class="Bodytext30">U 
bunkerima, oko njih, u dvorištima, otpornim tačkama i stambenim zgradama, ležalo 
je na desetine mrtvih njemačkih vojnika. Iznenađeni brzim prodorom u centar 
Podgorača, nekoliko njemačkih oficira i podoficira zatečenih u bezizlaznoj 
situaciji, izvršili su samoubistva. Juriši boraca nisu prestajali, već su 
nastavljali sve do svanuća. Snažan motiv da se povrati poljuljani ugled 
Brigade, pretvorio se u do tada neviđeni elan boraca i starješina. U zoru se 
moglo prebrojati oko 200 ubijenih njemačkih vojnika koji su ležali na ulicama 
Podgorača. U žestokim jurišima, među prvima su bili komandiri četa. Ljuban 
Prodanović, Stojan Prodanović, Petar Bogdanović, Vaso Radić, Zoran Lazić, 
Dušan Ćasić, Marijan Čižić, Marijan Biberović Mitraljezac, Milisav 
Radosavljević i Petar Stanić. Do 9 sati oko 200 neprijateljevih vojnika bilo 
je sabijeno u srednjovjekovni dvorac, a Podgorač je bio očišćen od 
neprijatelja. Sve otporne tačke i utvrđene zgrade bile su u rukama boraca 12. 
udarne brigade. Iz starog dvorca, iza debelih zidova, neprijatelj se očajnički 
branio. Oko 10 sati kada je sunce već visoko odskočilo, borba se prenijela na 
svega 1000 m<sup>2</sup>, a 2. bataljon sa četom 4. bataljona, izvršio je 
potpunu blokadu dvorca. Grupu boraca i starješina koji su pokušali da se 
približe vratima dvorca, neprijatelj je zaustavio pravom kanonadom bombi i 
granata. Inicijativa i mašta boraca i starješina bila je bez granica.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Grupa 
boraca i starješina najprije je upotrebila benzinske boce u namjeri da zapale 
krov na južnom dijelu zgrade. Kada to nije uspjelo, upotrebljena je vatrogasna 
pumpa napunjena benzinom (kao plamenobacač), i krov je zapaljen. Grupa boraca 
koja se merdevinama popela na krov, razvalila je sjekirama krovnu konstrukciju 
zaštićenu debelim limom. Od požara i dima neprijatelj je bio prisiljen da se 
povuče u sjeverni dio dvorca, odakle je nastavio upornu odbranu. U južnom 
dijelu objekta požar je zahvatio skladište sa municijom koja je eksplodirala, 
ali to nije zbunilo hrabre borce 2. i 4. bataljona u ostvarivanju krajnjeg 
cilja. Kada su iscrpljene gotovo sve taktičke mjere i postupci da se 
neprijatelj savlada, oko 13 sati utvrđeno je da neprijatelj ne želi predaju i 
da će se boriti na život i smrt do posljednjeg vojnika.</span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[1]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    Zbornik ..., tom V, knj. 28, dok. 69, dok. 75. Arhiv VII, </span><span style="mso-ansi-language:EN-US;mso-fareast-language:
DE">f. </span><span lang="HR" style="mso-fareast-language:HR">NOP-a k. 882-A </span><span style="mso-ansi-language:EN-US;mso-fareast-language:
DE">reg. </span><span lang="HR" style="mso-fareast-language:HR">br.</span></i></span><i><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span class="Footnote0"><i><span lang="HR" style="mso-fareast-language:HR">10/7.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title></a><span class="Footnote0"><i><span lang="HR" style="mso-fareast-language:HR">!06) 
    Zbornik ..., tom V, knj. 28, dok. 94.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[3]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    Arhiv VII f. NOP-a k. 119 </span><span style="mso-ansi-language:
EN-US;mso-fareast-language:DE">reg. </span><span lang="HR" style="mso-fareast-language:HR">br. 
    7-2/1. Zbornik ..., tom V, knj. 28, dok 75.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title></a><span class="Footnote0"><i><sup><span lang="HR" style="mso-fareast-language:HR">10g</span></sup><span lang="HR" style="mso-fareast-language:HR">) 
    Zbornik .... tom V, knj. 28, dok. 69. Arhiv VII </span><span style="mso-ansi-language:EN-US;mso-fareast-language:DE">f. 
    </span><span lang="HR" style="mso-fareast-language:HR">NOP-a k-893 </span><span style="mso-ansi-language:EN-US;mso-fareast-language:
DE">reg. </span><span lang="HR" style="mso-fareast-language:HR">br. 22-1/1.</span></i></span><i><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_142.htm"><b>Prethodni dokument</b></a></TD>
<TD><a href="46_144.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

