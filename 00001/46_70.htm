<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_69.htm"><b>Prethodni dokument</b></a></TD>
<TD><a href="46_71.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading31" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark45"><span lang="HR" style="mso-fareast-language:HR">Legendarna 
borba kod sela Čosinac</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Dok 
su bataljoni 12. slavonske brigade napadali na neprijateljeva uporišta Ferovac, 
Bektež, Kulu i Darkovac, 2. četa 2. bataljona dobila je zadatak da 29. maja 
1943. organizuje osiguranje prema Pleternici kod sela Čosinac. Oko 15 sati 
pojavio se izviđački avion koji je mitraljirao i izbacio 10 bombi na položaj 
čete. Pod zaštitom aviona, oko 300 ustaša, koje su bile skrivene u žitu, 
izvršilo je napad na 60 boraca 2. čete. Došlo je do dramatične i 
neravnopravne borbe, kada je na svakog borca 2. čete napadalo 5 ustaša. Iako 
su bili iznenađeni, borci 2. voda kojima je komandovao Dušan Ćasić brzo su 
se snašli i zasuli ustaše ručnim bombama i nanijeli im gubitke. Međutim, 
ustaše su procijenile da su nadmoćnije u živoj sili i naoružanju, i zbog 
toga izvode nekoliko juriša ručnim bombama. Posljednjim snagama 2. četa 
uspijeva da se suprotstavi, odbijajući juriše i braneći položaje na kojima 
se nalazila. U dramatičnom trenutku kada je došlo do borbe prsa u prsa, i životi 
boraca dovedeni u pitanje, glavni junak i </span><span style="font-size:12.0pt;mso-ansi-language:EN-US" class="Bodytext0">stub</span><span style="font-size:12.0pt" class="Bodytext0"> 
</span><span lang="HR" style="font-size:12.0pt;mso-fareast-language:
HR" class="Bodytext0">odbrane čete bila je Mladenka Ostojić, politički 
komesar čete. Ona je zajedno sa borcima bacala bombe na ustaše, bodrila borce 
da izdrže sa pokličem »Udrite krvnike! Živjela sloboda«.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Neravnopravnu 
borbu 2. čete sa ustašama čuo je komandant 1. bataljona Stanko Prodanović. 
Po instiktu partizanskog komandanta, brzo je reagovao i poveo svoj bataljon da 
pomogne 2. četi. Bez pomoći 1. bataljona 2. četa nije imala nikakve šanse da 
se izvuče, jer su je, pored 300 ustaša, bombardovalo i mitraljiralo 6 
neprijateljevih aviona. Uz pomoć 1. bataljona neprijatelj je razbijen i 
naneseni su mu osjetni gubici. Četa je pretrpjela gubitke od 12 boraca na čelu 
sa hrabrim komesarom Mladenkom Ostojić.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Poslije 
tragedije kod sela Čosinac, Štab Brigade i Štab 2. bataljona ocijenili su da 
se komandir čete Milorad Vidović nije snašao u toku borbe. Kao što je 
poznato, Vidović je bio jedan od glavnih junaka prilikom napada na Podravsku 
Slatinu i napada na neprijateljeve tenkove na Bučju za vrijeme neprijateljeve 
ofanzive </span><span lang="HR" style="font-size:12.0pt;mso-fareast-language:
DE" class="Bodytext0">»</span><span lang="DE" style="font-size:12.0pt;
mso-ansi-language:DE;mso-fareast-language:DE" class="Bodytext0">Braun</span><span lang="HR" style="font-size:12.0pt;mso-fareast-language:
DE" class="Bodytext0">«. </span><span lang="HR" style="font-size:12.0pt;
mso-fareast-language:HR" class="Bodytext0">U borbi kod sela Čosinac nije se snašao. 
U kritičnom trenutku njegovu ulogu preuzela je Mladenka Ostojić, politički 
komesar čete. Ona je bila psihički stabilnija i kao starješina veoma odlučna. 
Komandovala je četom u izuzetno teškoj i neravnoj borbi, i ušla u legendu. 
Milorad Vidović, i pored svih zasluženih priznanja i pohvala od Štabova 
brigade, divizije i Glavnog štaba Hrvatske, smjenjen je sa dužnosti komandira 
čete. Na njegovo mjesto postavljen je </span><span style="font-size:12.0pt;mso-ansi-language:EN-US" class="Bodytext0">Milan</span><span style="font-size:12.0pt" class="Bodytext0"> 
</span><span lang="HR" style="font-size:12.0pt;mso-fareast-language:
HR" class="Bodytext0">Gredeljević iz sela Korita kod Pakraca.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:
footnote">[2]</span></sup></a></span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title></a><i><sup><span lang="HR" style="mso-fareast-language:HR">49?</span></sup><span lang="HR" style="mso-fareast-language:HR">) 
    Dan ranije 28. maja 1943. Mladenka Ostojić je na četnom sastanku 
    okupljenim borcima čitala stihove iz pjesme »Grob u žitu« od Branka Ćopića. 
    Kao da je već tada naslućivala tragičnu sudbinu svoje čete na čijem je 
    čelu sutradan poginula zajedno sa 12 slavonskih boraca, gotovo na sličan 
    način kao i Ćopićevi krajiški proleteri. U NOVJ od 1942. Rođena na Braču. 
    U 12. slavonsku brigadu došla je nakon njenog formiranja. Bila je borac, 
    politički delegat i politički komesar čete. Poginula je 29. maja 1943. 
    kod sela Čosinac. Iz sjećanja o borbi kod Čosinca hrabri puškomitraljezac 
    12. slavonske brigade Trivun Ogar.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><i><span style="mso-special-character: footnote; mso-fareast-language: HR" lang="HR">[2]</span></i></a><i><span lang="HR" style="mso-fareast-language:HR"> 
    u NOVJ od 1941. Bi je borac, puškomitraljezac, komandir voda i komandir 
    diverzantske čete. Posebno se istakao u napadu na Podgorač, kada je 
    minirao srednjevekovni dvorac u kome se nalazilo oko 100 neprijateljevih 
    vojnika. . Njegovom zaslugom likvidirano je uporište Podgorač, u kome je 
    uništeno 500 neprijateljevih vojnika. Poginuo je novembra 1944. prilikom 
    napada na Našice.</span><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_69.htm"><b>Prethodni dokument</b></a></TD>
<TD><a href="46_71.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

