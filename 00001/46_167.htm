<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_166.htm"><b>Prethodni dokument</b></a></TD>
<TD><a href="46_168.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading231" style="text-align: justify; line-height: normal; mso-pagination: widow-orphan lines-together; page-break-after: avoid; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="mso-fareast-language:
HR" class="Heading230">Neuspjeo napad na Koprivnicu</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">&nbsp;<o:p>
</o:p> 
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Poslije  
oslobođenja Đurđevca, štabove 6. i 10. korpusa zahvatio je optimizam da su  
5. ustaški stajaći zdrug i dijelovi Pavelićeve tjelesne bojne razbijeni i da  
nisu u stanju da se suprotstave snagama 6. i 10. korpusa i 7. banijske divizije.  
Relativno brzo oslobođenje Virovitice, Kloštra, Pitomače, Novigrada, Virja i  
Đurđevca uticalo je na prebrzo zaključivanje o razbijenosti 5. ustaškog  
stajaćeg zdruga. U procjenama i zaključivanju o brojnom stanju, naoružanju i  
organizaciji neprijateljeve odbrane, ispušten je iz vida podatak da je od  
Podravske Slatine do Koprivnice, iz uporišta koja su napadana, pobjeglo preko  
2000 okorjelih ustaša i da su se svi oni prikupili i koncentrisali u  
Koprivnici. Zajedno s ustaškim snagama koje su se do tada nalazile u  
Koprivnici, novodošle ustaške snage predstavljale su respektivnu snagu od 9000  
ustaša. Nedovoljno prostudiranu odluku o napadu na Koprivnicu, štabovi 6. i  
10. korpusa uporno su sprovodili, iako se ona, od samog početka, pretvarala u  
sopstvenu negaciju sa preko 1000 boraca izbačenih iz stroja. Od toga preko 400  
poginulih i preko 800 ranjenih boraca i starješina.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a></span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Prema  
podacima Štaba 10. korpusa u Koprivnici su se nalazile ustaške snage iz stajaćeg  
5. ustaškog zdruga: 20. i 36. ustaška bojna, dijelovi 1. puka Ustaškog  
tjelesnog zdruga »Ante Pavelić«, ali su zanemarene sve one ustaške jedinice  
koje su pobjegle iz oslobođenih mjesta u periodu od 5. do 14. oktobra 1944.  
Neprijateljeva odbrana organizovana je u dva pojasa, spoljni i unutrašnji, sa  
čvorom odbrane u centru Koprivnice. Glavne otporne tačke nalazile se u  
zapadnom dijelu groblja, u dvije ciglane, u tvornici »Danica«, potok  
Koprivnica i visoki nasip na pruzi Koprivnica - Križevci. Odbrana se oslanjala  
na veći broj bunkera, rovova, saobraćajnica, minsko-eksplozivnih i žičanih  
prepreka. Težište neprijateljeve odbrane kanalisano je od juga prema sjeveru:  
željeznička stanica, potok Koprivica, tvornica »Danica«, centar grada.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">U  
napadu i na obezbjeđenju napada na Koprivnicu, učestvovalo je 5 divizija: 12.  
i 40. divizija 6. korpusa, 32. i 33. divizija 10. korpusa i 7. banijska divizija  
bez 1 brigade. Ukupno oko 17-18000 boraca. Naoružanje partizanskih snaga  
sastojalo se od artiljerijskog diviziona 6. korpusa od 10 topova, tenkovske čete  
sa 5 lakih tenkova, Auto-bataljona i velikog broja automatskog oružja. Početak  
napada bio je 13. oktobra 1944. u 22 sata.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a></span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Koprivnica  
je veći grad u Podravini i kružnog je oblika. Teren oko nje je potpuno ravan,  
bez rastinja i mogućnosti prikrivenog prilaza, što je nudilo znatne prednosti  
braniocu, a otežavalo položaj snagama 6. i 10. korpusa i 7. banijske divizije.  
U početnoj fazi napada na Koprivnicu, učestvovale su 4 brigade: 2 brigade 32.  
divizije 10. korpusa i 2 brigade 7. banijske divizije.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character: 
footnote">[3]</span></sup></a> Napad je počeo sa zakašnjenjem od 1 sata i  
dogodilo se nešto slično kao 12. brigadi prilikom napada na Okučane 12.</span><span lang="HR" style="font-size: 
12.0pt"> </span><span lang="HR" style="font-size:12.0pt;
mso-fareast-language:HR" class="Bodytext30">januara 1943. Neprijatelj je na jurišnoj  
liniji dočekao borce 32. i 7. banijske divizije uraganskom vatrom i odmah  
krenuo u protivnapad, te odbacio jedinice 32. i 7. divizije na polazne položaje.  
Taj podatak, vjerovatno, ukazuje na tragove neprijateljeve obavještajne službe  
koja je nešto saznala o pripremama napada na Koprivnicu. Uostalom, za ovu  
tvrdnju može da posluži slučaj koji se dogodio u Ludbregu jula 1944, kada je  
uništen 3. bataljon 17. slavonske NOU brigade. Noću 13/14. oktobra, i pored  
uspješne artiljerijske i minobacačke podrške, od 3 organizovana napada  
nijedan nije uspio. Poslije 12 sati od početka napada, jedinice su zadržane na  
spoljnoj odbrani ispred žičanih prepreka. U 11,30 sati 14. oktobra, uz podršku  
artiljerije i minobacača, izveden je po 4. put opšti napad u kome je učestvovala  
Osječka i 4. brigada iz 12. divizije, i 18. NOU brigada iz 40. slavonske  
divizije. Taj napad trajao je 2 sata. Zbog neuspjelog sadejstva artiljerije i  
pješadije, i ovaj napad nije uspio, a neprijatelj je nanio veće gubitke  
jedinicama koje su učestvovale u napadu. Zbog velikih gubitaka, u večernjim  
satima 14. oktobra povučene su iz borbe obje brigade 7. banijske divizije, a  
borbu su nastavile 3 slavonske brigade i 2 oslabljene brigade 32. divizije 10.  
korpusa sa malim izgledima da probiju neprijateljevu odbranu.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Oko  
16 sati, 16. oktobra, uvedena je u borbu i 12. slavonska NOU brigada, koja se do  
tada nalazila u rezervi 6. slavonskog korpusa, pravcem: željeznička stanica -  
tvornica »Danica«, Koprivnički potok, centar grada. U trenutku izbijanja  
Brigade na polazni položaj za napad, 3 neprijateljeva aviona izbacila su u  
niskom letu padobranom municiju, koja je bila namijenjena ustašama. Međutim,  
padobrani s municijom pali su na polazni položaj 1. bataljona 12. NOU brigade.  
U napadu zamjenik političkog komesara Brigade nalazio se u streljačkom stroju  
Jurišne čete i zajedno sa komandantom 3. bataljona uočio da i jedinice 12.  
NOU brigade ponavljaju slične greške kao i ostale jedinice koje su do tada učestvovale  
u napadu na Koprivnicu. Naime, 3. bataljon i Jurišna četa uspjeli su da  
probiju neprijateljevu odbranu i da duboko prodru u grad na oko 200-300 metara  
od centra grada sa relativno malim gubicima. I šta se tada dogodilo? Dogodilo  
se isto što se događa partizanskim jedinicama koje su napadale neprijateljeva  
uporišta u naseljenom mjestu, sa borbenim poretkom u liniji i bez rezerve. Ustaše  
su izvršile protivnapad, nastupajući u velikoj grupi sa nožem na pušci i ručnim  
bombama, ali bez otvaranja mitraljeske i puščane vatre. Pozadi ustaških  
jedinica koje su učestvovale u protivnapadu, vojna glazba svirala je marš.  
Ustaše su u protivnapadu odbacile 3. bataljon i Jurišnu četu na polazne položaje,  
jer je borbeni poredak bio u liniji i vrlo plitak. Da je borbeni poredak bio  
dublji u 2 ešelona, ustaški protivnapad, vjerovatno, ne bi bio toliko uspješan.  
Borci su prvi put bili u situaciji da slušaju i gledaju vojnu glazbu u borbi,  
kao i veliku gomilu ustaša koja je pjevala ustašku himnu i jurišala s nožem  
na pušci, bez otvaranja puščane vatre. To je na borce psihološki djelovalo i  
nisu mogli da se suprotstave ustaškom protivnapadu.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Oko  
19 sati ponovno je organizovan napad, koji je bio i posljednji. Bataljoni 12.  
NOU brigade su, bez promjene borbenog poretka, prešli potok Koprivnicu i  
napredovali 200-250 metara, a dalje nisu mogli. Ustaše su reagovale na način  
kao i u prethodnom napadu.</span><span lang="HR" style="font-size:12.0pt"><o:p> 
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><i><sup><span style="mso-special-character: footnote; mso-fareast-language: HR" lang="HR">[1]</span></sup></i></a><i><span lang="HR" style="mso-fareast-language:HR">)  
    Mate Jerković:<span class="FootnoteItalic"> Sjeverozapadna Hrvatska u  
    NOB-u,</span> strana 231-232. Rade Bulat:<span class="FootnoteItalic"> 10.  
    korpus - Zagrebački.</span> Globus - Zagreb, 1968, piše da je u Koprivnici  
    iz stroja izbačeno</span><span lang="HR"><o:p> 
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><i><span lang="HR" style="mso-fareast-language:HR">c 
    642 borca i rukovodioca.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><i><sup><span style="mso-special-character: footnote; mso-fareast-language: HR" lang="HR">[2]</span></sup></i></a><i><span lang="HR" style="mso-fareast-language:HR">) 
    Zbornik . .., tom V, knj. 34, dok. 57.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title><i><sup><span style="mso-special-character: footnote; mso-fareast-language: HR" lang="HR">[3]</span></sup></i></a><i><span lang="HR" style="mso-fareast-language:HR">) 
    Zbornik ..., tom V, knj. 34, dok. 40, 45, 51, 52, 57, 59, 89, 196, 137, 138, 
    139.</span><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span lang="HR" style="font-size:10.0pt;mso-bidi-font-size:12.0pt;mso-fareast-language:
HR;font-weight:normal;font-style:normal;mso-bidi-font-style:italic" class="Footnote14Spacing2pt">IZA</span><span lang="HR" style="mso-bidi-font-style:italic"><o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_166.htm"><b>Prethodni dokument</b></a></TD>
<TD><a href="46_168.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>

