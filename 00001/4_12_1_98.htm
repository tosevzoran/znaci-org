<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 1</b><br> 

<CENTER><TABLE border="1"><TR><TD><a href="4_12_1.htm"><b>Sadr&#382;aj</b></a></TD>
<TD><a href="4_12_1_97.htm"><b>Prethodni dokument</b></a></TD>
<TD><a href="4_12_1_99.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="margin-right:1.2pt;text-align:center;
background:white"><b><span lang="HR" style="font-size:12.0pt;mso-bidi-font-size:
10.0pt;mso-ansi-language:HR">IZVEŠTAJ KOMANDE 69. ARMIJSKOG KORPUSA ZA NAROČITU 
UPOTREBU OD 23. JULA 1944. KOMANDI 2. OKLOPNE ARMIJE O ISKUSTVIMA STEČENIM U 
DEJSTVIMA PROTIV JEDINICA NOV I POJ U ŽUMBERKU, U OPERACIJI »DINKIRHEN«<sup>1</sup></span></b><span lang="HR" style="font-size:12.0pt;mso-bidi-font-size:10.0pt;mso-ansi-language:
HR"><o:p>
</o:p>
</span></p>
<p class="MsoNormal" align="center" style="text-align:center;background:white"><span lang="HR" style="font-size:12.0pt;mso-bidi-font-size:10.0pt;letter-spacing:-.15pt;
mso-ansi-language:HR">POVERLJIVO</span><span lang="DE" style="font-size:12.0pt;
mso-bidi-font-size:10.0pt;mso-ansi-language:DE"><o:p>
</o:p>
</span></p>
<p class="MsoNormal" style="tab-stops:192.25pt;background:white"><span lang="HR" style="font-size:12.0pt;mso-bidi-font-size:10.0pt;mso-ansi-language:HR">Koncept<o:p>
</o:p>
</span></p>
<p class="MsoNormal" style="tab-stops:192.25pt;background:white"><span lang="HR" style="font-size:12.0pt;mso-bidi-font-size:10.0pt;mso-ansi-language:HR">K-da 
</span><span lang="DE" style="font-size:12.0pt;mso-bidi-font-size:10.0pt;mso-ansi-language:
DE">LXIX </span><span lang="HR" style="font-size:12.0pt;mso-bidi-font-size:10.0pt;
mso-ansi-language:HR">AK z.b.V.</span><span lang="HR" style="font-size:12.0pt;
mso-bidi-font-size:10.0pt;font-family:Arial;mso-hansi-font-family:&quot;Times New Roman&quot;;
mso-bidi-font-family:&quot;Times New Roman&quot;;mso-ansi-language:HR"> </span><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">K. H. </span><span lang="DE" style="font-size:12.0pt;mso-bidi-font-size:10.0pt;
mso-ansi-language:DE">Qu., </span><span lang="HR" style="font-size:12.0pt;
mso-bidi-font-size:10.0pt;mso-ansi-language:HR">23. juli 1944</span><span lang="DE" style="font-size:12.0pt;mso-bidi-font-size:10.0pt;mso-ansi-language:
DE"><o:p>
</o:p>
</span></p>
<p class="MsoNormal" style="background:white"><span lang="HR" style="font-size:
12.0pt;mso-bidi-font-size:10.0pt;mso-ansi-language:HR">Ia pov. br. 3988/9788/44</span><span style="font-size:12.0pt;mso-bidi-font-size:10.0pt"><o:p>
</o:p>
</span></p>
<p class="MsoNormal" style="background:white"><span lang="HR" style="font-size:
12.0pt;mso-bidi-font-size:10.0pt;mso-ansi-language:HR">Kdr. Gen.</span><span lang="DE" style="font-size:12.0pt;mso-bidi-font-size:10.0pt;mso-ansi-language:
DE"><o:p>
</o:p>
</span></p>
<p class="MsoNormal" style="background:white"><i><span lang="HR" style="font-size:
12.0pt;mso-bidi-font-size:10.0pt;mso-ansi-language:HR">Komandi 2. oklopne armije</span></i><span lang="DE" style="font-size:12.0pt;mso-bidi-font-size:10.0pt;
mso-ansi-language:DE"><o:p>
</o:p>
</span></p>
<p class="MsoNormal" style="background:white"><span lang="HR" style="font-size:
12.0pt;mso-bidi-font-size:10.0pt;mso-ansi-language:HR">U prilogu Komanda korpusa 
prosleđuje izveštaj o iskustvima u operaciji »Dinkirhen«.<sup>3</sup><o:p>
</o:p>
</span></p>
<p class="MsoNormal" style="tab-stops:196.8pt;background:white"><i><span lang="HR" style="font-size:12.0pt;mso-bidi-font-size:10.0pt;mso-ansi-language:HR">1 
prilog</span><span lang="HR" style="font-size:12.0pt;mso-bidi-font-size:
10.0pt;font-family:Arial;mso-hansi-font-family:&quot;Times New Roman&quot;;mso-bidi-font-family:
&quot;Times New Roman&quot;;mso-ansi-language:HR"> </span></i><span lang="HR" style="font-size:12.0pt;mso-bidi-font-size:10.0pt;mso-ansi-language:HR">Za 
Komandu korpusa</span><span lang="DE" style="font-size:12.0pt;mso-bidi-font-size:
10.0pt;mso-ansi-language:DE"><o:p>
</o:p>
</span></p>
<p class="MsoNormal" style="tab-stops:214.55pt;background:white"><span lang="HR" style="font-size:12.0pt;mso-bidi-font-size:10.0pt;mso-ansi-language:HR">Uz 
akta</span><span lang="HR" style="font-size:12.0pt;mso-bidi-font-size:10.0pt;font-family:Arial;
mso-hansi-font-family:&quot;Times New Roman&quot;;mso-bidi-font-family:&quot;Times New Roman&quot;;
mso-ansi-language:HR"> </span><span lang="HR" style="font-size:12.0pt;mso-bidi-font-size:
10.0pt;mso-ansi-language:HR">Načelnik štaba<o:p>
</o:p>
</span></p>
<p class="MsoNormal" style="tab-stops:243.1pt;background:white"><span lang="HR" style="font-size:12.0pt;mso-bidi-font-size:10.0pt;mso-ansi-language:HR">»Dinkirhen«</span><span lang="HR" style="font-size:12.0pt;mso-bidi-font-size:10.0pt;font-family:Arial;
mso-bidi-font-family:&quot;Times New Roman&quot;;mso-ansi-language:HR"> </span><span lang="HR" style="font-size:12.0pt;mso-bidi-font-size:10.0pt;mso-hansi-font-family:
Arial;mso-ansi-language:HR">...<sup>4</sup></span><span lang="DE" style="font-size:12.0pt;mso-bidi-font-size:10.0pt;mso-ansi-language:DE"><o:p>
</o:p>
</span></p>
<p class="MsoNormal" style="margin-right:211.2pt;background:white"><span lang="HR" style="font-size:12.0pt;mso-bidi-font-size:10.0pt;mso-ansi-language:HR">Grob<sup>5 
</sup>Generalšt. major</span><span lang="DE" style="font-size:12.0pt;mso-bidi-font-size:
10.0pt;mso-ansi-language:DE"><o:p>
</o:p>
</span></p>
<p class="MsoNormal" style="background:white"><i><span lang="HR" style="font-size:
12.0pt;mso-bidi-font-size:10.0pt;mso-ansi-language:HR">Iskustva iz operacije »Dinkirhen«</span></i><span lang="DE" style="font-size:12.0pt;mso-bidi-font-size:
10.0pt;mso-ansi-language:DE"><o:p>
</o:p>
</span></p>
<p class="MsoNormal" style="margin-right:.5pt;text-align:justify;background:white"><span lang="HR" style="font-size:12.0pt;mso-bidi-font-size:10.0pt;mso-ansi-language:
HR">Za vreme operacije »Dinkirhen« našim jedinicama nisu se više, kao uvek 
do sada, suprotstavljale grupe bandi sa manje ili više velikom borbenom vrednošću, 
već trupa kojoj više ne odgovara izraz »bande«, koja bi se </span><span lang="DE" style="font-size:12.0pt;mso-bidi-font-size:10.0pt;mso-ansi-language:
DE">pre</span><span lang="HR" style="font-size:12.0pt;mso-bidi-font-size:10.0pt;
mso-ansi-language:HR"> morala nazvati »ustanička trupa«, pošto je prihvatila 
borbu, vojnički dobro vođena i raspolaže sa dobrim i dovoljnim naoružanjem.<sup>6</sup></span><span lang="HR" style="font-size:12.0pt;mso-bidi-font-size:11.0pt;font-family:Arial;
mso-ansi-language:HR"><o:p>
</o:p>
</span></p>
<p class="MsoNormal" style="margin-right:.5pt;text-align:justify;background:white"><span lang="HR" style="font-size:12.0pt;mso-bidi-font-size:11.0pt;mso-ansi-language:
HR">Neprijatelj je prihvatio borbu na duboko ešaloniranim odbrambenim položajima 
i izgrađenim ojačanim težišnim tačkama, branio se žilavo, na ugroženim 
odsecima uvodio rezerve, i tamo koncentrisao dejstvo svog teškog naoružanja i 
vršio efikasne protivnapade. Upravljanje vatrom teškog naoružanja vršeno je 
žičanom i radio-vezom i bilo je vrlo pokretljivo. Zbog dobre snabdevenosti 
municijom (možda se to može objasniti time što neprijatelj još nikad nije 
bio energično zahvaćen u Žumberku i zbog toga je raspolagao velikim rezervama 
municije) i spretnosti rukovodstva, potpomognut dobrim obaveštajnim izvorima 
kojima je raspolagao, bio je protivnik koga treba potpuno ozbiljno shvatiti. Što 
se tiče borbenog morala, u svakom slučaju nije dorastao našim jedinicama.</span><span lang="HR" style="font-size:12.0pt;mso-bidi-font-size:
10.0pt;mso-ansi-language:HR"><o:p>
</o:p>
</span></p>
<p class="MsoNormal" style="text-align:justify;background:white"><span lang="HR" style="font-size:12.0pt;mso-bidi-font-size:11.0pt;mso-ansi-language:HR">Prilikom 
stupanja na slovenačku teritoriju moglo se konstatovati da jedinice koje se 
tamo bore nemaju ništa zajedničko sa bandama koje se bore u Hrvatskoj, već se 
smatraju oslobodilačkom vojskom koja treba da omogući da njihov narod dođe do 
svojih ranijih prava. Tako, npr., hrv. bande ne smeju da pređu u Sloveniju. Oni 
bi tamo odmah bili primorani na borbu.<sup>7</sup> Slovenci, pak, da bi svoju 
sopstvenu zemlju poštedeli, vrše pljačkaške pohode na hrvatskoj teritoriji u 
cilju popunjavanja životnim potrebama i naoružanjem.<sup>8</sup></span><span lang="HR" style="font-size:12.0pt;mso-bidi-font-size:10.0pt;mso-ansi-language:HR"><o:p>
</o:p>
</span></p>
<p class="MsoNormal" style="margin-right:.5pt;text-align:justify;background:white"><span lang="HR" style="font-size:12.0pt;mso-bidi-font-size:11.0pt;mso-ansi-language:
HR">Slovenačke brigade koje se po ubeđenju i formacijski nalaze na strani 
Tita, sami Slovenci smatraju kao nenarodne. Natpisi na kućama i javnim 
zgradama, pored kojih je jedinica prolazila, svi proklamiraju slobodnu i 
nezavisnu Sloveniju, pri čemu se, istina, »fašizmu«, isto kao i svakoj 
drugoj sili koja želi ovu samostalnost da podjarmi, nagoveštava borba.</span><span lang="HR" style="font-size:12.0pt;mso-bidi-font-size:10.0pt;mso-ansi-language:HR"><o:p>
</o:p>
</span></p>
<p class="MsoNormal" style="margin-right:.5pt;text-align:justify;background:white"><span lang="HR" style="font-size:12.0pt;mso-bidi-font-size:11.0pt;mso-ansi-language:
HR">Naše jedinice imale su prilične terenske poteškoće zbog nedostatka inžinjerijskih 
snaga, pošto je protivnik sve mostove, serpentine, puteve i tesnace, koji se teško 
obilaze, naj-temeljnije razorio. Za radove na ponovnom osposobljavanju često je 
bilo potrebno mnogo časova. Borba na takvom terenu samo onda garantuje uspeh 
ako se ove komunikacijske poteškoće najbrže otklone, kako neprijatelj, koji 
je već jednom načet, ne bi mogao ponovo da se organizuje za odbranu i na taj 
način primorao i naše jedinice na ponovno zauzimanje rasporeda za napad. Osim 
toga, neophodno je potrebno da se jedinice koje budu operisale na brdskom zemljištu 
učine stvarno pokretnim ispomaganjem sa čitavog korpusnog i armijskog područja 
privremenim stavljanjem na raspolaganje samara. Svako vozilo-točkaš, usporava 
tempo trupe. Vozila često moraju, kod poteškoća na putevima, da se ostave 
daleko nazad. Ovo opet zahteva odgovarajuću jaku zaštitu i na taj način 
stalno se slabi sopstvena udarna trupa.—</span><span lang="HR" style="font-size:12.0pt;mso-bidi-font-size:10.0pt;mso-ansi-language:HR"><o:p>
</o:p>
</span></p>
<p class="MsoNormal" style="margin-right:.5pt;text-align:justify;background:white"><span lang="HR" style="font-size:12.0pt;mso-bidi-font-size:11.0pt;mso-ansi-language:
HR">Najefektnije oružje u borbi na brdskom zemljištu, pri nedostatku brdskih 
oruđa, je srednji i teški minobacač. Dovoljan broj ovog oružja i dovoljne 
količine municije omogućavaju brzo neutralisanje neprijateljskih mitr. gnezda, 
čije eliminisanje inače zahteva priličan gubitak vremena.</span><span lang="HR" style="font-size:12.0pt;mso-bidi-font-size:10.0pt;mso-ansi-language:HR"><o:p>
</o:p>
</span></p>
<p class="MsoNormal" style="text-align:justify;background:white"><span lang="HR" style="font-size:12.0pt;mso-bidi-font-size:11.0pt;mso-ansi-language:HR">Ako 
za borbu na brdskom zemljištu u pitanje dolaze jedinice kao kozačka divizija, 
koja je opremljena samo topovima i ne raspolaže brdskim oruđima, potrebno je 
da im se dodeli nekoliko baterija l. p. haub. (na puk po 1 btr.) Poljski top 7,5 
cm prilikom upotrebe u planini ima znatne poteškoće što se tiče putanje 
zrna.</span><span lang="HR" style="font-size:12.0pt;mso-bidi-font-size:10.0pt;mso-ansi-language:
HR"><o:p>
</o:p>
</span></p>
<p class="MsoNormal" style="text-align:justify;background:white"><span lang="HR" style="font-size:12.0pt;mso-bidi-font-size:11.0pt;mso-ansi-language:HR">Prilikom 
izvođenja operacija ponovo se potvrdilo da se prisluškuju telefonski razgovori 
i prenose neprijateljskom rukovodstvu i da se tamo odmah iskorišćuju. Ponovo 
se potvrdila neophodnost ograničenja telefonskog saobraćaja, koje je </span><span style="font-size:12.0pt;mso-bidi-font-size:11.0pt">pre</span><span lang="HR" style="font-size:12.0pt;mso-bidi-font-size:11.0pt;mso-ansi-language:HR"> 
dužeg vremena naredila K-da kor., i zabrana svih telefonskih razgovora taktičkog 
sadržaja takođe i od divizije najviše. Ako se 100% bude pridržavalo ovog 
zahteva, izbeći će se da neprijatelj prevremeno bude upoznat sa našim </span><span style="font-size:12.0pt;mso-bidi-font-size:11.0pt">name</span><span lang="HR" style="font-size:12.0pt;mso-bidi-font-size:11.0pt;mso-ansi-language:HR">-rama. 
Da zbog toga, naročito kod divizija i komandnih instanci, u pridržavanju 
kratkoročno postavljenih termina dolazi do odlaganja, mora se uzeti u obzir.</span><span lang="HR" style="font-size:12.0pt;mso-bidi-font-size:10.0pt;mso-ansi-language:
HR"><o:p>
</o:p>
</span></p>
<p class="MsoNormal" align="right" style="text-align:right;background:white"><b><span lang="HR" style="font-size:12.0pt;mso-bidi-font-size:11.0pt;letter-spacing:-.35pt;
mso-ansi-language:HR">Grob</span></b><span lang="HR" style="font-size:12.0pt;
mso-bidi-font-size:10.0pt;mso-ansi-language:HR"><o:p>
</o:p>
</span></p>
<p class="MsoNormal" align="right" style="text-align:right;background:white"><span lang="HR" style="mso-ansi-language:HR">&nbsp;<o:p>
</o:p>
</span></p>
<p class="MsoNormal" style="margin-right:.5pt;text-align:justify;tab-stops:28.8pt;
background:white"><sup><span lang="HR" style="font-size:7.0pt;mso-bidi-font-size:
10.0pt;mso-ansi-language:HR">1</span></sup><span lang="HR" style="font-size:7.0pt;
mso-bidi-font-size:10.0pt;mso-ansi-language:HR"> Snimak originala (pisanog na mašini) 
u AVII, NAV-T-314, r. 1547, s. 207—10.<o:p>
</o:p>
</span></p>
<p class="MsoNormal" style="tab-stops:28.8pt;background:white"><sup><span lang="HR" style="font-size:7.0pt;mso-bidi-font-size:10.0pt;mso-ansi-language:
HR">2</span></sup><span lang="HR" style="font-size:7.0pt;mso-bidi-font-size:10.0pt;
mso-ansi-language:HR"> Četvrtasti pečat komandanta 69. AK z. b. </span><span lang="DE" style="font-size:7.0pt;mso-bidi-font-size:10.0pt;mso-ansi-language:
DE">V</span><span lang="HR" style="font-size:7.0pt;mso-bidi-font-size:10.0pt;
mso-ansi-language:HR">.<o:p>
</o:p>
</span></p>
<p class="MsoNormal" style="tab-stops:28.8pt;background:white"><sup><span lang="HR" style="font-size:7.0pt;mso-bidi-font-size:10.0pt;mso-ansi-language:
HR">3</span></sup><span lang="HR" style="font-size:7.0pt;mso-bidi-font-size:10.0pt;
mso-ansi-language:HR"> Detaljnije o toj operaciji vidi dok. br. 84.<o:p>
</o:p>
</span></p>
<p class="MsoNormal" style="margin-right:.25pt;text-align:justify;tab-stops:28.8pt;
background:white"><sup><span lang="HR" style="font-size:7.0pt;mso-bidi-font-size:
10.0pt;mso-ansi-language:HR">4</span></sup><span lang="HR" style="font-size:7.0pt;
mso-bidi-font-size:10.0pt;mso-ansi-language:HR"> Nečitak potpis. Načelnik štaba 
tada je bio generalštabni pukovnik </span><span style="font-size:7.0pt;
mso-bidi-font-size:10.0pt">Hans</span><span lang="HR" style="font-size:7.0pt;
mso-bidi-font-size:10.0pt;mso-ansi-language:HR"> Štajnbek (</span><span style="font-size:7.0pt;mso-bidi-font-size:10.0pt">Hans</span><span style="font-size:7.0pt;mso-bidi-font-size:10.0pt;mso-ansi-language:HR"> 
</span><span style="font-size:7.0pt;mso-bidi-font-size:10.0pt">Steinbeck</span><span lang="HR" style="font-size:7.0pt;mso-bidi-font-size:10.0pt;mso-ansi-language:
HR">).<o:p>
</o:p>
</span></p>
<p class="MsoNormal" style="text-align:justify;tab-stops:28.8pt;background:white"><sup><span lang="HR" style="font-size:7.0pt;mso-bidi-font-size:10.0pt;mso-ansi-language:
HR">5</span></sup><span lang="HR" style="font-size:7.0pt;mso-bidi-font-size:10.0pt;
mso-ansi-language:HR"> </span><span lang="DE" style="font-size:7.0pt;mso-bidi-font-size:
10.0pt;mso-ansi-language:DE">Helmut. </span><span lang="HR" style="font-size:
7.0pt;mso-bidi-font-size:10.0pt;mso-ansi-language:HR">Tada je bio na dužnosti 
načelnika Obaveštajnog odeljenja K-de 69. AK (AVII, NAV-T-314, r. 1548, s. 
35—42: ratna lista oficira 69. AK na dan 30. juna 1944).</span><span lang="DE" style="font-size:7.0pt;mso-bidi-font-size:10.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-align:justify;tab-stops:28.8pt;background:white"><sup><span lang="HR" style="font-size:7.0pt;mso-bidi-font-size:10.0pt;mso-ansi-language:
HR">6</span></sup><span lang="HR" style="font-size:7.0pt;mso-bidi-font-size:10.0pt;
mso-ansi-language:HR"> Reč je o jedinicama Operativnog štaba hrvatskih i 
slovenačkih jedinica (8, 13, 15. i 34. NOU divizija). Opširnije o tome vidi 
dok. br. 84 i 92.</span><span style="font-size:7.0pt;mso-bidi-font-size:10.0pt"><o:p>
</o:p>
</span></p>
<p class="MsoNormal" style="text-align:justify;tab-stops:28.8pt;background:white"><sup><span lang="HR" style="font-size:7.0pt;mso-bidi-font-size:11.0pt;mso-ansi-language:
HR">7</span></sup><span lang="HR" style="font-size:7.0pt;mso-bidi-font-size:11.0pt;
mso-ansi-language:HR"> <span style="letter-spacing:-.15pt">Takva konstatacija lišena 
je svakog osnova. Samim tim što je </span><span style="letter-spacing:
-.1pt">operacija »Dinikirhen« vođena u Žumberku, gde su se zajednički bori</span>le 
hrvatske i slovenačke jedinice pod objedinjenim rukovodstvom, najbolji je dokaz 
pogrešne procene majora Groba.</span><span lang="HR" style="font-size:7.0pt;
mso-bidi-font-size:10.0pt;mso-ansi-language:HR"><o:p>
</o:p>
</span></p>
<sup><span lang="HR" style="font-size:7.0pt;mso-bidi-font-size:11.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
HR;mso-fareast-language:EN-US;mso-bidi-language:AR-SA">8</span></sup><span lang="HR" style="font-size:7.0pt;mso-bidi-font-size:11.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA"> <span style="letter-spacing:-.2pt">Ta je tvrdnja 
potpuno pogrešna i maliciozna. Pljačka je bila, u </span><span style="letter-spacing:-.15pt">osnovi, 
tuđa pripadnicima NOV i POJ. Poznati su primeri iz NOR-a da </span><span style="letter-spacing:-.1pt">su 
pojedinci kažnjavani i smrću za prisvajanje neznatnih materijalnih </span>vrednosti.</span>
<p>
<br>
<CENTER><TABLE border="1"><TR><TD><a href="4_12_1.htm"><b>Sadr&#382;aj</b></a></TD>
<TD><a href="4_12_1_97.htm"><b>Prethodni dokument</b></a></TD>
<TD><a href="4_12_1_99.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
