<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_86.htm"><b>Prethodni dokument</b></a></TD>
<TD><a href="31_88.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">U 
JURIŠU NA ZEČJEM BRDU</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:19.0pt;line-height:
91%"><span lang="DE" style="mso-ansi-language:DE">Opet su nam naredili da se što 
pre pripremimo za pokret. Đavo bi ga znao koliko će ova nevolja da potraje. </span><span lang="EN-GB">Strašno 
smo umorni. Tek što smo malo prilegli a već neko od starešina viče:</span></p>
<p class="MsoNormal" style="text-indent:18.0pt"><span lang="EN-GB">— Dižite 
se, pokret! Brže, brže ...</span></p>
<p class="MsoNormal" style="text-indent:18.0pt;line-height:91%"><span lang="EN-GB">Ne 
znam da li su teži ovi stalni pokreti, glad i nesanica ili teret na leđima. 
Ovakve teškoće ranije nisam osećao. Pitam se: zašto mi sada ponestaje snage?</span></p>
<p class="MsoNormal" style="text-indent:18.0pt;line-height:91%"><span lang="EN-GB">Sve 
ovo, pomalo me i plaši. Jer, što se dalje ide, nailazimo na sve veće poteškoće. 
Zabrinjava me kako ćemo savladati ove vrletne planine, iz kojih ne izlazimo već 
nedeljama. </span><span lang="DE" style="mso-ansi-language:DE">A komandir kaže 
da je ofanziva tek započela. Čudi me kako taj napor izdržavaju stari ljudi, 
jer, i takvih imamo. Ja, lično, odajem im puno priznanje na izdržljivosti i 
visokom moralu.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Tek 
što sam uspeo da malo prilegnem i zaspim, osetih jak udarac u nogu i čuh Đukićev 
glas:<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Pa šta čekaš, majku mu božju? Diži se, pokret... Ustao sam, ošamućen i 
postiđen, ne znajući ni kuda da krenem iz mračne i zadimljene kućetine, 
ispred koje se već postrojavala naša četa.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Brzo je usledio pokret. </span><span lang="EN-GB">A kuda? Bog bi ga znao! 
Dukić je o tome već nešto rekao drugovima, ali ja to nisam čuo, jer sam među 
poslednjim upao u kolonu.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Dremam 
i tumaram tako nesigurno kao da sam na drvenim nogama. Ne znam koliko smo 
vremena marševali do svanuća. Odmor nije davan sve dok se, desno od nas, u 
nekoj pošumljenoj plećini, nije oglasio nemački &quot;šarac&quot;. </span><span lang="DE" style="mso-ansi-language:DE">Tada 
je kolona stala. Preko veze nismo primili nikakvo naređenje od komandira. Seli 
smo na vlažnu zemlju i, po navici, odmah se povaljali kao snoplje i utonuli u 
san.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">— 
Pokret, pokret! — ponavljao je poluglasno drug iza nene.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Ustao 
sam. Pokušavam da se priberem. Komandir je ubrzavao kretanje. Penjali smo se 
dugo uz neko veliko brdo, čiji vrh od guste šume nismo mogli videti. U jednom 
momentu, nekoliko stotina metara ispred nas, čuli smo pucanj, a odmah zatim i 
Đukićev glas: &quot;Desno, u strelce!&quot;<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Nisam 
ni osetio sa kakvom sam lakoćom, sa svega nekoliko koraka, dospeo u zaklon iza 
jednog ovećeg kamena. Gledamo u šumu iz koje se niko ne pojavljuje. </span><span lang="EN-GB">I, 
najzad, opet na svoja mesta!</span></p>
<p class="MsoNormal" style="text-indent:15.0pt;line-height:91%"><span lang="EN-GB">Ispred 
nas, negde u visini predhodnice, čula se galama, a ubrzo zatim usledila je i 
komanda: &quot;U kolonu, napred!&quot;</span></p>
<p class="MsoNormal" style="text-indent:15.0pt;line-height:91%"><span lang="EN-GB">Niko 
nam nije ni reči rekao o tome šta se to ispred nas događa. Tek kad smo nakon 
nekoliko sati zauzimali položaje na vrhu brda, rečeno nam je da su tu, dole, 
ispod nas, Nemci, i ispred njih naši. Iza nas je Foča a iznad Foče one kolone 
koje vidimo su, po svemu sudeći, četničke. Levo od nas su Nemci, a desno 
treba da bude naš 2. bataljon.</span></p>
<p class="MsoNormal" style="margin-top:1.0pt;text-indent:15.0pt"><span lang="EN-GB">— 
Znači li to da smo okruženi? — upita neko od boraca.</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">— 
Ne, kako okruženi!? Mi smo došli u njihovu pozadinu. Brdo na kome smo, zove se 
Zečje brdo. Naš je zadatak da održimo ove položaje po svaku cenu — glasio 
je odgovor komandira. Razmišljam o svemu ovome. </span><span lang="EN-GB">Znam 
da smo u okruženju, a sada nam rekoše da smo, pored toga, i u pozadini Nemaca. 
A i četnici, koji su nama iza leđa na onoj plećini prema Foči, su u našoj 
pozadini. E, braćo moja, šta sve čovek neće doživeti u ovom ratu!</span></p>
<p class="MsoNormal" style="line-height:91%"><span lang="EN-GB">Svi smo nekako 
isuviše uozbiljeni. Ni one uobičajene šale, zadirkivanja, dovikivanja, ni 
smeha iz sveg glasa. Nema toga, potrebno ga je pogotovo u ovakvim situacijama. 
Nedostajalo nam je to, osećam, a rekao bih da to osećaju i ostali drugovi. Međutim, 
ova natmurenost nije dugo potrajala. Iza nas je 3., a desno 1. četa. </span><span lang="DE" style="mso-ansi-language:DE">Tu 
je i štab bataljona. Puzić nas je obišao. On je nasmejan i nešto raspravlja 
sa Bulajićem, zamenikom komandira, i širi ruke.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">— 
Eno ih, vidiš li? — povika neko od boraca, pokazujući rukom dole ispred nas.<o:p>
</o:p>
</span></p>
<p class="MsoNormal" style="margin-top:1.0pt;text-indent:15.0pt"><span lang="DE" style="mso-ansi-language:DE">— 
Ma koga? — upitah.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Pa Nemaca! Pazi ih kako hodaju, kao da nas i ne zarezuju — reče puškomitraljezac 
Miladin Egelja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posmatramo ih. Mnogo ih je. Rastovaraju konje, odlaze napred prema bunkerima 
i vraćaju se u šumarak. </span><span lang="EN-GB">Tek tada i kod nas se oseti 
živost i poluglasno dogovaranje. Čovek je nekako sigurniji kada vidi 
neprijatelja, kada otpočne borba, pa bez obzira koliko ona bila teška. </span><span lang="DE" style="mso-ansi-language:DE">Iščekivanje 
je veliko zlo u ratu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ne znam koliko je dugo trajalo ovo iščekivanje. Znam da smo se, ipak, 
prilično odmorili kada je došlo do okršaja dole na pravom frontu. Naša, 1. 
proleterska i Istočnobosanska brigada pokušale su da probiju front. Borba dugo 
nije prestajala. Uspeha, kako izgleda, nema. </span><span lang="EN-GB">To vidimo 
po tome što Nemci ne napuštaju rovove. </span><span lang="DE" style="mso-ansi-language:
DE">U jednom momentu, vezom je prenesena komanda: &quot;Tišina, Nemci ...&quot;<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Video sam ih kako u koloni idu prema nama. Bilo ih je mnogo. Neki su jahali 
na konjima. Prilazili su nam sve bliže. Nije im bilo ni na kraj pameti da ih čekamo 
u streljačkom stroju i da sve dublje srljaju u klopku. Ja se ne sećam da smo 
ikada ranije bili bliže pobedi kao ovoga puta.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Jedan pucanj, a 
zatim stotine glasova: &quot;Juriš!, Hvataj ih žive!&quot;, pa plotuni i 
eksplozije bombi. Oni bliži već su se pomešali sa Nemcima.</span></p>
<p class="MsoNormal" style="line-height:91%"><span lang="EN-GB">Miladin Egelja 
stajao je raskoračenih nogu i iz puškomitraljeza puštao kratke rafale u 
gomilu Nemaca. Nemac sa &quot;šarcem&quot; rešetao ga je oko njegovih nogu. 
Miladin nije dugo izdržao: teško ranjen, skrhao se zajedno sa mitraljezom. Sa 
hiljadama ranjenika ostao je tih dana za sva vremena negde u kanjonu Sutjeske, 
za čiji se grob nikada neće saznati.</span></p>
<p class="MsoNormal" style="line-height:91%"><span lang="EN-GB">I Rade Čurgus, 
komandir voda, pao je smrću heroja. Pokošen je &quot;šarcem&quot; u jurišu 
na domaku grupe oficira i vojnika, koji su već dizali ruke uvis u znak predaje.</span></p>
<p class="MsoNormal" style="line-height:91%"><span lang="EN-GB">— Pogodi me u 
glavu — brišući smrtni znoj sa čela, rekao je Rade, a zatim je zauvek 
zatvorio oči, i ne shvativši šta se upravo s njim dogodilo.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nemcima nismo ostali dužni. Radu, Miladina i druge pale i osakaćene 
drugove, čijih se imena danas ne sećam, osvetili smo u tom nezaboravnom jurišu 
na Zečjem brdu, u kome je tada pokošena kompletna nemačka četa.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Mihajlo ŠARAC</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_86.htm"><b>Prethodni dokument</b></a></TD>
<TD><a href="31_88.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

