<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_126.htm"><b>Prethodni dokument</b></a></TD>
<TD><a href="31_128.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">POGINUO</span><span lang="DE" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="DE" style="font-size:10.0pt;mso-bidi-font-size:
11.0pt;mso-ansi-language:DE">JE</span><span lang="DE" style="font-size:
10.0pt;mso-bidi-font-size:11.0pt;mso-ansi-language:HR"> </span><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">USPRAVNO<o:p>
</o:p>
</span></b></p>
<p class="MsoNormal"><b><span lang="HR" style="font-size:10.0pt;mso-bidi-font-size:
12.0pt;mso-ansi-language:HR">&nbsp;<o:p>
</o:p>
</span></b></p>
<p class="MsoNormal" style="line-height:91%"><span lang="DE" style="mso-ansi-language:
DE">Boško Kovačević bio je malog rasta. Sigurno mogu reći najmanji, ali 
jedan od najhrabrijih u našoj četi. </span><span lang="EN-GB">Zvali smo ga 
&quot;Mali Boškić&quot;. Kad smo se vraćali sa Sutjeske juna 1943. godine vršio 
je dužnost komandira voda u jednoj četi 2. bataljona. Na marševima u istočnoj 
Bosni često nas je napadala muslimanska milicija. U stvari, to su bile naoružane 
grupe seljaka koji su se nalazili u službi ustaša. Na planini Jahorini 19. 
jula 1943. godine, za vreme našeg pokreta ubili su nam komandira 2. čete Jarić 
Gavru i još nekoliko boraca. Saznali smo za raspored jedne grupe izdajnika ove 
vrste kod sela Kamenice (južno od Podgrada) i dobili zadatak da ih likvidiramo. 
Oni su se nalazili u jednoj pošumljenoj jaruzi. Zapravo, to nije bila gusta šuma 
nego mestimično i na izvesnim odstojanjima razbacani grmovi i drveće.</span></p>
<p class="MsoNormal" style="margin-top:2.0pt;line-height:91%"><span lang="DE" style="mso-ansi-language:DE">Plan 
za uništenje ovih izdajnika bio je jednostavan. Marko Knežević, sa još nekim 
drugovima, postavio se u zasedu na mestu gde smo očekivali da bi neprijatelj 
pokušao da beži. Boško Kovačević, moj stric Grbić Ilija i ja dobili smo 
zadatak da se krećemo jarugom, pretražimo sve grmove i da ih otkrijemo. U 
ovakvim slučajevima muslimanska milicija obično je vršila raspored po manjim 
grupama, 2 do 3 čoveka. Oni su poznavali teren, jer je to njihov rodni kraj i 
bili su majstori u izboru skloništa i maskiranju. Do tog vremena mi smo već 
bili iskusni borci. Vraćali smo se sa Sutjeske i Zelengore, gde smo se i borili 
sa elitnim nemačkim jedinicama, pa ovakve vojske nismo se mnogo ni plašili.<o:p>
</o:p>
</span></p>
<p class="MsoNormal" style="margin-top:2.0pt;text-indent:18.0pt;line-height:91%"><span lang="DE" style="mso-ansi-language:DE">Kad 
smo završili sve pripreme, krenuli smo da izvršimo zadatak. Bio je 20. jul 
1943. godine. Boško i Ilija bili su naoružani automatima, a ja mitraljezom. 
Kad smo krenuli Boško je bio u sredini, ja desno od njega, a Grbić Ilija levo. 
Krenuli smo se oprezno, pregledajući grm po grm i delove manjih šumica. 
Povremeno smo zastajkivali, prikradali se i vrlo oprezno pretraživali žbunje. 
Jaruga koju je trebalo da pretražimo bila je dugačka oko 2 kilometra. Bilo je 
leto, sve drveće zeleno pa nam je i to otežavalo da ih brže pronađemo. Već 
smo prešli više od kilometra a njih nema. Do tada smo se kretali i na izvesnim 
rastojanjima. Već smo posumnjali da se oni tu uopšte nalaze.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Boško je bio 
vođa grupe. Stajao je kod jednog gustog grma i dao znak nama dvojici da dođemo 
kod njega. </span><span lang="EN-GB">Prišli smo mu i, što se kaže, stali rame 
uz rame. </span><span lang="DE" style="mso-ansi-language:DE">On je stao u 
sredinu. Šapatom smo razgovarali kako da produžimo dalje. Grbić Ilija reče: 
&quot;Majku im njihovu, nema ih nigde&quot;, a Boško mu odgovara: &quot;Moramo 
ih naći! </span><span lang="EN-GB">Sigurno su tu negde&quot;. Još hteo nešto 
da kaže, ali u tom momentu primetismo kao da grm pred nama malo pokrenu. Iz 
grma planu puška prema Bošku i raznese ceo gornji deo glave. </span><span lang="DE" style="mso-ansi-language:
DE">On pade bez reči.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Banditi su, 
dakle, bili u grmu kod kojeg smo mi zastali. Njih trojica su, ali je samo jedan 
opalio i to samo jedan jedini metak. Nas dvojica stojeći, i do kraja iznenađeni, 
kao po komandi primetivši puščane cevi u grmu, jednovremeno povukosmo naše 
obarače i sasusmo rafale ispred sebe. U takvom momentu čovek nije sposoban da 
precizno gađa. Oni su počeli bežati najvećom brzinom. Bežali su baš u 
pravcu gde je bio u zasedi Marko Knežević. Potrčali smo za njima. </span><span lang="EN-GB">Dvojica 
su krenula desno, prema našoj zasedi, a jedan levo. Onog što je pošao levo 
stigao je, i sa par metaka u pokretu, ubio Grbić Ilija. Za onu dvojicu bili smo 
sigurni da beže na pravo mesto.</span></p>
<p class="MsoNormal"><span lang="DE" style="mso-ansi-language:DE">Tako je i 
bilo. Marko ih je, sa još nekim drugovima, žive hvatao. Kad su im se banditi 
približili, na jednog je skočio Marko, i onako hrvući se s njim, uspeo da ga 
savlada i razoruža. Naravno, kad smo ovu akciju završili uhvaćeni banditi 
dobili su zasluženu kaznu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Poginulog Boška 
izneli smo na jedno brdo u blizini mesta gde je poginuo. Prikupila se naša četa, 
koja je već navikla na takve nemile događaje. Sahranili smo ga, odali mu 
poslednju poštu i priznanje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Bila je već 
noć. Naša četa je bez reči produžila pokret prema Bosanskoj krajini. Boško 
je sam, bez svojih drugova, ostao u tihoj noći, na jednom visokom brdu, baš u 
blizini mesta gde smo streljali i njegove ubice. Na um mi padoše njegove reči, 
kad smo se probijali sa Sutjeske: &quot;Jedva čekam da stignem do Cvjetnića! 
Već sam puno poželeo roditelje i ostale poznanike. Ako sretno stignemo posle 
Neretve, Drine, Sutjeske i Zelengore, imaćemo šta da pričamo&quot;.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ali u Cvjetnić, 
njegovo rodno selo, Boško nije stigao. Njegove želje su preneli ratni drugovi 
koji su s njim delili dobro i zlo.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Petar GRBIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_126.htm"><b>Prethodni dokument</b></a></TD>
<TD><a href="31_128.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

