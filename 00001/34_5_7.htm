<html>
<head>
<meta http-equiv="Content-Type" content="text/html; charset=utf-8">

<title>Ilija Radulovic: TRECA KRAJISKA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Ilija Radulovic: TRECA KRAJISKA BRIGADA</b><br>


<CENTER><TABLE border="1"><TR><TD><a href="34.htm"><b>Sadr&#382;aj</b></a></TD>
<TD><a href="34_5_6.htm"><b>Prethodni dokument</b></a></TD>
<TD><a href="34_5_8.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><i><span style="font-size:14.0pt;mso-bidi-font-size:12.0pt">Napad 
na Banja Luku<o:p>
</o:p>
</span></i></b></p>
<p class="MsoNormal"><b><i><span style="font-size:14.0pt;mso-bidi-font-size:12.0pt">&nbsp;<o:p>
</o:p>
</span></i></b></p>
<p class="MsoNormal" style="text-indent:10.0mm">26. decembra 3. krajišku 
brigadu je na ovim položajima smijenila 1. proleterska brigada, a ona je 
krenula na dug marš od Travnika preko Donjeg Vakufa, Jajca, Mrkonjića, Čađavice 
i Sitnice da bi zajedno sa drugim krajiškim brigadama uzela učešća u napadu 
na Banja Luku.</p>
<p class="MsoNormal" style="text-indent:10.0mm">30. decembra komandant 5. 
korpusa Slavko Rodić došao je da lično saopšti odluku štaba korpusa štabu 
3. krajiške brigade i štabovima njenih bataljona o napadu na Banja Luku. Tom 
prilikom on je objasnio da je molio druga Tita da i 3. krajiška učestvuje u 
ovom napadu, rekavši mu da je 3. krajiška jedina krajiška proleterska 
brigada, da posjeduje veliko iskustvo u oslobađanju većih naselja i gradova i 
da će njeno učešće u napadu za ostale krajiške brigade biti od velikog značaja. 
Drug Tito je prihvatio ove razloge i naredio da i mi učestvujemo u napadu na 
Banja Luku.</p>
<p class="MsoNormal" style="text-indent:10.0mm">3. krajiška brigada u napadu na 
Banja Luku — koji je trebalo da počne noću 31. decembra 1943/1. januara 
1944. godine — kao treća napadna grupa bila je ojačana sa još tri odredska 
bataljona i tri artiljerijske baterije. <span lang="DE" style="mso-ansi-language:DE">Cijela 
grupa bila je podijeljena u tri napadne kolone.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Jedna napadna kolona, koju su sačinjavala tri odredska bataljona, napadala 
je Han-Kola. Druge dvije kolone, podržane artiljerijom, napadale su na Banja 
Luku sa juga preko Gornjeg Sehera, i to: desna kolona do rijeke Vrbasa, a lijeva 
do Željezničke stanice.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U toku pokreta, 31. decembra, od Sitnice prema Bunarevima neprijateljski 
avioni su otkrili kolonu brigade i zasuli je bombama. Tom prilikom je poginulo i 
ranjenu nekoliko drugova. U toku daljeg pokreta prema Banja Luci, avioni su sve 
do noći dolijetali nastojeći da otkriju brigadu, koja se sada dobro maskirala.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Na prilazima gradu bataljoni su u selima, kroz koja su prolazili u prvim večernjim 
časovima, iznenadili i razoružali više četničkih grupa.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U toku dana neprijateljski avioni su otkrili približavanje gradu svih naših 
kolona. Pa ipak, prema onome što smo zatekli po selima u blizini grada, kako 
smo iznenađivali i razoružavali četnike i relativno lako slomili spoljnu 
odbranu grada, moglo bi se zaključiti da nam se barem te večeri nisu nadali. 
3. bataljon, koji je nastupao preko Donjeg Šehera, otpočeo je napad u 23 časa, 
dok su 4. i 5. koji su bili na lijevom krilu stigli kasnije i napali grad oko 
23,20 časova. U prvom naletu naših bataljona spoljna odbrana grada bila je 
slomljena. Bataljoni su produžili prodiranje prema centru. U toku noći oslobođeno 
je nekoliko zgrada koje je neprijatelj utvrdio i iz njih pružao otpor. 
Neprijateljske jedinice koje su sačinjavale spoljnu odbranu povukle su se u 
centar grada: u Kaštel, Sokolski dom i još u nekoliko tvrđih zgrada.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Mišo Ćulibrk sa svojim vodom slučajno je upao u zgradu u kojoj je spavalo 
oko 30 vojnika. Razoružao ih je bez ikakvog otpora i zaplijenio cjelokupnu 
njihovu opremu i naoružanje. Razoružani vojnici dali su podatke partizanima 
gdje njihovi oficiri dočekuju Novu godinu. Zahvaljujući tom obavještenju 
partizani su u samu ponoć upali u jednu zgradu gdje se u veselom raspoloženju 
dočekivala Nova godina i zarobili veći broj oficira.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Međutim, sve veće i tvrđe zgrade u centru grada, kao što su hoteli »Palas« 
i »Bosna« i bivši Sokolski dom bile su posjednute i pripremljene za odbranu. 
Kaštel, koji je sam po sebi predstavljao tvrđavu, bio je preuređen i pun 
vojske.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Zanesen prvim uspjesima kapetan Stevo Miljuš, komandir 3. čete 5. 
bataljona, brzo je prodirao sa svojom četom u grad. Na putu im se ispriječio 
Sokolski dom, koji je bio dobro branjen. Miljuš se uputio sa zamjenikom 
komesara ćete i vodom Bojana Polovine da zaobiđe zgradu i ispita mogućnost 
njenog zauzimanja sa suprotne strane.<o:p>
</o:p>
</span></p>
<p class="MsoNormal" style="text-indent:10.0mm">Pošli su okolo i došli do 
suprotne strane Sokolskog doma. Zatim su ušli u jednu trošnu kuću, jer su 
mislili da će sa sprata moći bolje osmatrati. <span lang="DE" style="mso-ansi-language:DE">U 
kući nije bilo svjetla. Miljuš je upalio baterijsku lampu. </span>Time su 
otkrili svoje prisustvo Švabama.</p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Nekoliko njemačkih »šaraca« koncentrisalo je vatru kroz prozore zgrade 
na ovo svjetlo. Miljuš i zamjenik komesara čete bili su pokošeni rafalom, dok 
je Bojan Polovina zadobio 7 rana.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Borba je nastavljena nesmanjenom žestinom do svanuća i u toku cijelog 
narednog dana. Dok su se ostale jedinice kad je svanulo povlačile iz grada na 
polazne položaje, 3. krajiška proleterska brigada je ostala u gradu i tri noći 
i dva dana nije izlazila iz njega. Uzaludni su bili protivnapadi Nijemaca i ustaša. 
Svi su bili razbijeni. Ostale brigade koje su učestvovale u napadu i u zoru 
bile povučene na položaje izvan grada bile su iznenađene dok su slušale 
borbu proletera u Banja Luci koja cijeli dan nije prestajala. Mnoge njihove 
jedinice vratile su se u grad još u toku dana da bi ponovo osvojile dijelove 
grada koje su prošle noći bile zauzele, a u zoru nanustile.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">3. krajiška je bila vična uličnim borbama. Za nju je glavni problem bio 
da u toku noći slomi spoljnu odbranu i da se dokopa prvih tvrdih zgrada u 
gradu. U toku dana njeni borci su vješto osvajali objekat za objektom, zgradu 
za zgradom i čak čitave blokove kuća.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U ovim borbama u Banja Luci ona je širila svoja dejstva i na područje 
drugih jedinica koje su se ujutru povukle da bi na taj način zaštitila svoje 
bokove i pozadinu. Uspjela je da zauzme i zloglasnu banjalučku crnu kuću 
(kaznionu) iz koje je oslobođeno 207 zatvorenika.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Za vrijeme jednog neprijateljskog protivnapada Đokina Babić sa jednim 
vodom bio je odsječen i sabijen u dvije prostorije i cio dan je izdržao napade 
Nijemaca i ustaša sve dok im 2. bataljon nije pritekao u pomoć i omogućio im 
da se vrate u sastav svog bataljona.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Prve noći i na Novu godinu snage neprijatelja bile su sabijene u centar 
grada, u Kaštel, Sokolski dom i nekoliko većih tvrdih zgrada. U toku noći, 
1/2. januara komandanti 4. i 5. bataljona napravili su zajednički plan o 
zauzimanju Sokolskog doma.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">2. januara pozvan je Milivoje Pajević da dođe u grad sa dva topa i da iz 
neposredne blizine gada kroz prozore u dom. Za to vrijeme oba bataljona 
blokirala bi izlaze iz Doma, zatvorila ih mitraljeskom vatrom, a one u prizemlju 
i podrumu tukla bi ručnim bombama.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Ćup je pripremio bombaše i spremio se da i sam sa njima baca bombe u 
zgradu. Kad je sve bilo spremno, javljeno je Pajeviću da može početi sa gađanjem. 
Prve granate napravile su veliki lom, izazvale iznenađenje i stvorile paniku među 
Nijemcima i ustašama u Domu. </span>Dim i prašina kroz prozore i vrata kuljali 
su napolje. A onda je naišlo još nekoliko eksplozija topovskih granata, još 
je jače pokuljao dim i prašina, a zatim se začulo zapomaganje po cijeloj 
zgradi. Mitraljezi su nestali sa prozora a ustaše i Nijemci su počeli da bježe 
kroz vrata.</p>
<p class="MsoNormal" style="text-indent:10.0mm">»Šarci« i puškomitraljezi su 
ih obasipali žestokom vatrom. Neprijateljski vojnici su padali kao snoplje. 
Partizani su jurišali i Dom je ubrzo bio očišćen od neprijatelja.</p>
<p class="MsoNormal" style="text-indent:10.0mm">Mrtvi i ranjeni neprijateljski 
vojnici ležali su na vratima i ispod prozora. Unutra po spratovima čitave 
gomile polomljenog materijala, mrtvih i ranjenih sa polomljenim rukama, nogama i 
ko zna šta su sve tu učinile eksplozije artiljerijskih granata. Zadovoljni 
komandanti bataljona i Pajević počeli su da stvaraju plan za zauzimanje 
preostalih zgrada. Neposredno dejstvo artiljerije bilo je garancija da će sva 
naredna uporišta do Kaštela brzo biti zauzeta, na isti način kao što je 
zauzet Sokolski dom.</p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Ali dalje se nije moglo. Stigla je vijest da su se jake neprijateljske snage 
probile preko Save, da naše jedinice nisu srušile most kod Bosanske Gradiške 
i da nisu mogle da zadrže nastupanje njemačkih tenkova.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Tenkovi su se ubrzo našli na ulicama Banja Luke, a partizani su podizali 
barikade.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Zapaljive flaše i ručne bombe letjele su kroz prozore, sa krovova i iza ćoškova 
zgrada. Tenkovi su se povlačili da sačekaju pješadijske jedinice, koje su 
pristizale za njima.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">3. krajiška brigada ostala je u utvrđenim zgradama, po ulicama i na 
uglovima, odbijajući napade Nijemaca i ustaša. Spremna je bila da se 
suprotstavi i jačim snagama, da na dostignutim položajima dočeka noć i naređenje 
za dalji rad.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Povlačiti se danju pred njemačkim tenkovima značilo bi izložiti brigadu 
najvećoj opasnosti. To se desilo 13. krajiškoj brigadi koja se nalazila na 
lijevom krilu 3. bngade. Napadnuta njemačkim tenkovima sa boka i leđa, 
napustila je osvojene položaje i tvrde zgrade, okrenula leđa njemačkim 
tenkovima i u toku dana povlačila se iz grada.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Međutim, 3. krajiška brigada je gotovo cijelu narednu noć ostala u gradu, 
obezbjeđujući evakuaciju svega onog što je zaplijenjeno u toku borbe.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Položaj 13. brigade preuzeo je 4. bataljon 3. krajiške i na taj način 
obezbijedio lijevi bok i leđa brigade.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Tek 3. januara, noću, dobivši prethodno naređenje komandanta 5. korpusa 
3. krajiška preduzima povlačenje iz Banja Luke, i to pošto su cio 
zaplijenjeni materijal, oprema i naoružanje bili evakuisani i posljednje 
jedinice povučene iz grada. Tek tada, obezbjeđujući se sa začelja, brigada 
naoušta grad i kreće u pravcu Han-Kola.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U toku napada na Banja Luku 3. krajiška brigada je ubila 480 
neprijateljskih vojnika i oficira, zarobila 370 vojnika i 38 oficira i ranila 
preko 400 neprijateljskih vojnika i oficira. Oslobodila je iz kaznione 207 
zatvorenika. Crnu kuću i upravu policije spalila je. U Upravi policije nađena 
je crvena, radnička zastava sa datumom izrade: 1. maj 1911. godine. 
Zaplijenjene su ogromne količine oružja, municije, razne opreme i materijala 
koji je u toku borbe kolima evakuisan iz grada.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U toku ovog napada 3. krajiška brigada je imala 26 poginulih i 60 ranjenih 
boraca. Među poginulima je i komandir 3. čete 5. bataljona Stevo Miljuš.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Svojim učešćem u napadu na Banja Luku 3. krajiška je u potpunosti izvršila 
svoj zadatak, ispunila očekivanja, opravdala proletersko ime i za sve to dobila 
posebnu pohvalu komandanta 5. korpusa Slavka Rodića.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Noću 2/3. januara, prije povlačenja, komandanti 4. i 5. bataljona prošetali 
su se ulicama Banja Luke. To se dogodilo ovako: kad je stiglo naređenje za 
povlačenje i kad je organizovano obezbjeđenje jedinica koje su vršile 
evakuaciju, komandant 4. bataljona Milan Ćup, predložio je komandantu 5. 
bataljona Iliji Raduloviću da se prošetaju. i da vide kakvo je stanje u gradu. 
Kad mu je ovaj odgovorio da bi to bila najveća glupost koju bi sada mogli učiniti, 
Ćup je odvratio da je to glupost zato što je on kukavica pa zato ne smije da 
pođe s njim u grad. Na to je komandant 5. bataljona pristao i oni su pošli u 
grad i prošetali ulicama, a niko na njih nije otvorio vatru. Možda je to bilo 
što su obojica bili obučeni u njemačke uniforme pa izdaleka niko nije mogao 
da zapazi da su to partizanski oficiri. Sličan podvig je napravio i komandir 
voda Mile Bulajić koji je sa svojim vodom promarširao kroz grad. Tek kada su 
se vraćali Nijemci su shvatili da su to partizani i otvorili vatru na njih. Međutim, 
bilo je već kasno. Od silne municije koju su ispucali samo je jedno zrno 
pogodilo Bulajićevu kapu i skinulo mu je s glave.<o:p>
</o:p>
</span></p>
<p class="MsoNormal" style="text-indent:10.0mm"><i><span lang="DE" style="mso-ansi-language:DE">&nbsp;<o:p>
</o:p>
</span></i></p>
<p class="MsoNormal" align="center" style="text-align:center"><b><i><span lang="DE" style="font-size:14.0pt;mso-bidi-font-size:12.0pt;mso-ansi-language:DE">Borba 
na cesti Banja Luka — Jajce<o:p>
</o:p>
</span></i></b></p>
<p class="MsoNormal" align="center" style="text-align:center"><b><span lang="DE" style="font-size:14.0pt;mso-bidi-font-size:12.0pt;mso-ansi-language:DE">&nbsp;<o:p>
</o:p>
</span></b></p>
<p class="MsoNormal" style="text-indent:10.0mm"><i><span lang="DE" style="mso-ansi-language:DE">3.</span></i><span lang="DE" style="mso-ansi-language:
DE"> januara 3. krajiška brigada je boravila u rejonu Han-Kola, a sutradan je 
odmaršovala na prostoriju Kadine Vode. Padao je snijeg i borci su sa još svježim 
utiscima komentarisali postupke pojedinaca za vrijeme borbi u Banja Luci. U štabovima 
se takođe razmatrao rad jedinica i pripremale konferencije na kojima će se 
detaljnije analizirati iskustva i ukazati na propuste da se ne bi ponavljali.<o:p>
</o:p>
</span></p>
<p class="MsoNormal" style="text-indent:10.0mm">5. januara sve do podne padao je 
gust snijeg. Zbog snijega i magle koja se bila zgusnula vidljivost je bila veoma 
ograničena i jedinice su organizovale samo neposredno obezbjeđenje. Tog jutra 
Nijemci su sa 10 tenkova i oko 100 kamiona krenuli iz Banja Luke preko Han-KoIa, 
Sitnice i Čađavice za Mrkonjić-Grad i Jajce. Dobivši podatke da se u blizini 
nalazi naš 6. italijanski bataljon, Nijemci su skrenuli sa ceste i tenkovima došli 
u samo selo, iznenadili talijanski bataljon i ranili oko 20 Talijana. Pošto se 
približavala noć, a magla i snijeg su prekrili cestu, Nijemci su obustavili 
dalji pokret. U toku noći glavnina brigade se povukla preko Kočića Hana i 
Stričića, istočno od ceste Banja Luka — Čađavica, na teren Manjače i 
smjestila se lijevo od ceste u rejonu sela Lokvare, dok su 4. i 5. bataljon 
ostali pored ceste u selu Sajići i Jakovljevići da bi spriječili dalji prodor 
neprijatelja preko Bunareva, ukoliko bi nastupao u toku noći.</p>
<p class="MsoNormal" style="text-indent:10.0mm">Međutim, Nijemci su tek 
sutradan produžili pokret i to veoma oprezno. Došli su do ispred Kočića Hana 
i tukli naše položaje artiljerijskom vatrom, ali dalje nisu kretali, plašeći 
se naših jakih zasjeda kod Bunareva i dalje uz cestu.</p>
<p class="MsoNormal" style="text-indent:10.0mm">Borba se produžila sutradan. I 
dok su 2, 4. i 5. bataljon bili angažovani u borbi protiv Nijemaca koji su pošli 
prema Sitnici, 1. bataljon je morao da se angažuje u borbi protivu četnika, 
koji su počeli da pripucavaju na naše jedinice s leđa. I ostali su bataljoni 
morali dio snaga odvojiti za obezbjeđenje leđa, jer su četnici-mještani željeli 
da dođu svojim kućama da proslave Božić.</p>
<p class="MsoNormal" style="text-indent:10.0mm">U toku dana njemačka kolona je 
tenkovima i kamionima uspjela da se probije do Sitnice i pored toga što je duž 
cijeloga puta bila tučena bočnom vatrom naših bataljona. Tada se brigada sa 
pet bataljona (bez Petog koji je ostao u borbi sa Nijemcima na pravcu Sitnice) 
prebacila preko Trijebova na sektor Čadavica-Mrkonjić, da tu sačeka 
neprijateljske snage ukoliko naiđu i da dejstvuje u njihov bok.</p>
<p class="MsoNormal" style="text-indent:10.0mm">Slijedećeg dana, tj. 8. 
januara, Nijemci su produžili za Mrkonjić, ali su duž čitavog puta bili 
napadani snažnom vatrom naših bataljona. Dva kamiona su spaljena i 6 oštećeno, 
dok je ubijeno 35 njemaćkih vojnika. <span lang="DE" style="mso-ansi-language:DE">Ipak 
su uspjeli da se probiju u Mrkonjić. U toku ovog dana nestala su naša 2 
brigadna kurira. Najvjerovatnije je da su ih četnici uhvatili ili ubili dok su 
odlazili u bataljone.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">9. januara tri bataljona 3. krajiške prebacila su se na sektor Mrkonjić 
— Jajce, dok su se dva zadržala u Trijebovu, a zatim prešla u Magaljdo. 
Slijedeće noći 5. bataljon se preko Čađavice prebacio u selo Krivokuće, 
gdje je stavljen pod neposrednu komandu štaba 5. korpusa do ponovnog povratka 
brigade na ovaj teren.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Prilikom dolaska u selo Krivokuće 5. bataljon je rastjerao grupice mjesnih 
četnika, koje su izviđale pokrete naših jedinica, hvatale kurire i vršile 
prepade na manje, izdvojene jedinice. Drugi dan bataljon se prebacio u selo 
Gornja Podrašnica da bi kontrolisao put prema Mliništima i obezbjedio teren i 
prelaz preko ceste do dolaska čitave brigade na ovaj teren. Ostali bataljoni 3. 
krajiške, u toku 9. i 10. januara, vršili su izviđanje u pravcu Jajca.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Postupajući prema naređenju štaba 5. korpusa 3. krajiška brigada se u 
toku 11. januara prikupila na prostoriji Trijebovo — Podbrdo i noću 11/12. 
prebacila preko ceste na područje Podrašnice.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Marš preko ceste i Podrašničkog polja bio je veoma težak. Noć je 
bila mračna a Podrašničko polje su poplavili nabujali potoci i pretvorili ga 
u baru, prekrivenu ledom i snijegom. </span><span style="font-size:12.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
EN-US;mso-fareast-language:EN-US;mso-bidi-language:AR-SA">Na mnogim mjestima 
borci su do pasa propadali kroz led u bare i potoke. Tovari su padali s konja u 
vodu. Promrzli i umorni borci nisu imali dovoljno vremena da se odmore i da odjeću 
osuše. Već sutradan morali su da produže preko Ribnika, Prekaje, Poljica i 
Rore za Drvar.</span>
<p>
<br>
<CENTER><TABLE border="1"><TR><TD><a href="34.htm"><b>Sadr&#382;aj</b></a></TD>
<TD><a href="34_5_6.htm"><b>Prethodni dokument</b></a></TD>
<TD><a href="34_5_8.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

