<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_40.htm"><b>Prethodni dokument</b></a></TD>
<TD><a href="40_42.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">VOJNA 
ORGANIZACIJA<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Budući 
da je Mihailovićev glavni cilj bio restauracija monarhije i konstituiranie 
Velike Srbije, on je svoj četnički pokret shvaćao više u vojnom nego u 
političkom smislu, jer nije imao interesa da iz svojih trupa stvori nešto više 
nego li vojsku izbjegličke vlade. Kao što smo vidjeli, Mihailović je najprije 
svoju malu grupu oficira i vojnika na Ravnoj Gori imenovao »Četničkim 
odredima jugoslovenske vojske«. Ta oznaka promijenjena je u »Vojno — četnički 
odredi«, a od januara 1942. pa dalje, <span style="letter-spacing:.5pt">tj.</span> 
nakon što je Mihailović postao ministar vojske, mornarice i vazduhoplovstva u 
izbjegličkoj vladi, službeni naziv glasio je: <b>Jugoslovenska vojska u otadžbini</b>.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prvi 
četnički oružani odredi u Srbiji obično su nosili ime neke planine ili 
rijeke na svom području, a uvježbavali su ih većinom mladi profesionalni 
oficiri koje bi poslao </span>Mihai<span lang="HR" style="mso-ansi-language:HR">l</span>ovi<span lang="HR" style="mso-ansi-language:
HR">ć. Iako su neki odredi nastali spontano, vlastitom inicijativom, prije no 
što su stigli Mihailovićevi emisari, Mihailović bi ih tek po njihovom dolasku 
priznao i uvrstio u svoju vojnu organizaciju. Ti naoružani odredi općenito su 
brojali od 50 do 200 ljudi, ponekad i više, a zapovijedali su im ljudi 
odgovorni Mihailoviću od kojeg su primali opće upute, ali su i pored toga 
imali široku samostalnost djelovanja. Ta sloboda donekle je izvirala iz nužde, 
zbog teškoća u komuniciranju sa štabom, osobito u početku, ali bio je to 
također način da se lokalnim komandantima dozvoli uzimanje u obzir lokalnih 
uvjeta. Takvo je bilo stanje četničkih snaga u septembru 1941, kad su počeli 
sa sporadičnom borbom u ustanku koji je trajao već od jula pod vodstvom 
komunista i njihovih oružanih jedinica. U toku većeg dijela slijedeće godine 
četnici su nastavili s takvom labavom organizacijom. Kao što smo vidjeli, više 
odreda iz Bosne, Hercegovine i Crne Gore prišlo je pod četničku zastavu i 
Mihailović je, ne uvijek s uspjehom, nastojao da lokalne komandante zamijeni 
svojim ljudima, ali je četničkoj komandi nedostajala organizaciona snaga. 
Trupe je ujedinjavala borba »Za Kralja i Otadžbinu« i za slobodu Srba i 
Jugoslavije, kako je to naglašavao četnički priručnik, ali oni su bili samo 
vojnici, u ogromnoj većini seljačkog podrijetla, ukorijenjeni u srpsku 
tradiciju i potpuno neobaviješteni o političkim idejama i odnosima. Ipak, četnički 
vođe nisu pokušavali da sistematski politički odgajaju i indoktriniraju 
pripadnike svojih snaga ili uopće stanovništvo onih područja na kojima su 
djelovali.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Praktički 
od samog početka organizacije, četnici su počeli s osnivanjem eri vrste četa.<sup>19</sup> 
Negdje s proljeća 1942, shvaćajući da se lokalni komandanti često ne osvrću 
na instrukcije, Mihailović je izdao važno Uputstvo broj 5, koje je detaljno 
izložilo principe četničke vojne organizacije. Tri vrste četa bile su: 
kategorija 3, mobilne, operativne trupe, s vojnicima između 20 i 30 godina; 
kategorija 2; jedinice s ljudima između 31 i 40 godina, čiji je zadatak bio »sabotaža 
na komunikacijama.« (cestama, mostovima, željeznicama) i kategorija 1, lokalne 
trupe i trupe za snabdijevanje, sastavljene od ljudi u dobi od 41 do 50 godina, 
čija je dužnost bila da održavaju red i mir i štite svoja sela. Dvije do tri 
takve čgte činile bi bataljon, a dva do pet bataljona brigadu. Svaki srez 
trebao je imati komandanta koji bi bio zadužen za čete 1 i 2. Uputstvo broj 5 
također je specificiralo neke druge dužnosti sreskih komandanata, kao 
organiziranje špijunaže i propagande na području, ubacivanje u neprijateljske 
jedinice itd.<sup>20</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">19 
Sekulićev izvještaj iz septembra 1941. spominje tri vrste četa, a navodi ga 
Marjanović u svojim »Prilozima«, str. 169 — 170. U dijelovima Bosne, Like i 
u sjevernoj Dalmaciji, ipak su se već u zimi 1941/42. neke od većih četničkih 
jedinica zvale pukovi i divizije, na primjer puk »Kralj Petar </span><span style="font-size:7.0pt">II</span><span lang="HR" style="font-size:7.0pt;mso-ansi-language:HR">«, 
Dinarska divizija.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">20 
Kopija teksta direktive br. 5 nalazi se u arhivu Vojnoistorijskog instituta u 
Beogradu, Četnički dokumenti, </span><span style="font-size:7.0pt">reg</span><span lang="HR" style="font-size:7.0pt;mso-ansi-language:HR">. 
br. 10/3, kutija 1; izvještaji o njenoj primjeni mogu se naći u direktivnom 
pismu majora Ostojića četničkim komandantima, 30. jula 1942, </span><span style="font-size:7.0pt">reg</span><span lang="HR" style="font-size:7.0pt;mso-ansi-language:HR">. 
br. 14/2, kutija 1 i u izvještaju majora Miodraga P. Paloševića Mihailoviću, 
5. novembra 1942, </span><span style="font-size:7.0pt">reg</span><span lang="HR" style="font-size:7.0pt;
mso-ansi-language:HR">. </span><span style="font-size:7.0pt">br</span><span lang="HR" style="font-size:7.0pt;mso-ansi-language:HR">. 
34/2, kutija 1.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">Na 
temelju uhvaćenih radio-poruka između Mihailovićevog štaba i raznih njegovih 
komandanata, njemačka radio-služba u Beogradu mogla je vrlo detaljno 
rekonstruirati cijelu četničku voinu organizaciju i identificirati praktički 
sve'komandante, te je 11. septembra 1942. podnijela detaljni izvještaj pod 
naslovom »Organizacija pokreta Draže Mihailovića«. Vidi mikrofilm br. T-312, 
rola 470, snimci 8,060. 380-435.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ova 
je organizaciona osnova dopunjena krajem 1942, vjerojatno da odgovori zahtjevima 
rata protiv partizana koji je uzimao sve više maha, te da pridonese većoj 
mobilnosti i elastičnosti. Prema novom planu koji je stupio na snagu 1. januara 
1943, osnovna jedinica bila je <i>trojka </i>u~sastavu: vođa, zamjenik i treći 
član za vezu između dvojice, te trojke i pretpostavljenih vlasti. Bilo je to u 
stvari oživljavanje tradicionalne srpske gerilske jedinice za koju se dugo 
smatralo da je prikladna i efikasna. 15-30 trojki činile bi četu, tri čete 
bataljon, a tri bataljona brigadu. Postojali su također i korpusi u sastavu tri 
do pet brigada . (neki su od njih osnovani čak prije nego što je plan službeno 
stupio na snagu).<sup>21 </sup>Elitne brigade sastojale, su se od najmlađe i 
najbolje momčadi a zvale su se<span style="font-variant:small-caps"> </span>»leteće 
brigade«.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.45pt;mso-ansi-language:HR">21</span><span lang="HR" style="font-size:7.0pt;mso-ansi-language:HR"> 
Vidi Vučković, »Gerilske formacije Jugoslovenske vojske u Otadžbini«; 
Ratković, str. 99-106.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prema 
već citiranom četničkom priručniku, u drugoj fazi su četnički komandni štabovi 
trebali operirati unutar pojedinih određenih teritorija, a specifične zadatke 
trebalo je izvršavati na svim nivoima: od korpusa, brigade i bataljona do čete. 
Ti zadaci detaljno su opisani s obzirom na drugu i treću fazu, a kao primjer 
tipične organizacije uzeta je Vojvodina. Kao i ranije, komandant svakog sreza 
bio je zadužen za čete 1 i 2, kao i za radne čete. S nastupanjem treće faze, 
sva komanda koja je dosad bila u rukama komandanta brigade ili korpusa, 
podijelila bi se na dva dijela: na operativne trupe (čija su osnova čete iz 
kategorije 3) pod komandom operativnih komandanata i na teritorijalne trupe (čiju 
osnovu čine čete kategorije 1 i 2) pod sreskim komandantima. Kako će 
operativne trupe postupno oslobađati nova područja, teritorijalne trupe 
preuzet će ulogu vojnih vlasti i izvršavati zadatke kako je predviđeno priručnikom.<sup>22</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">22 
Mikrofilm br. T-311, rok 192, snimci 323-345.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mnogo 
kasnije - u proljeće 1944, kad su četnici bili izloženi velikom pritisku 
dviju partizanskih divizija koje su prodrle duboko u teritorij Srbije s 
jugozapada i borile se tamo neko vrijeme — formirano je nekoliko jurišnih 
korpusa i grupa jurišnih korpusa, koji su se sastojali od najboljih letećih 
brigada odvojenih iz redovnih korpusa, ali to je ujedno bila jedina promjena u 
osnovnoj vojnoj strukturi, ustanovljenoj u januaru 1943.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kako 
je velika bila četnička vojska i otkud je regrutirala svoje ljudstvo? Lakše 
je odgovoriti na drugi dio pitanja. Prve četničke jedinice bile su naravno 
dobrovoljačke i sastavljene od ljudi koji su željeli slijediti Mihailovića u 
otporu protiv vojski koje su upale i okupirale njihovu zemlju. Ali kako su 
mjeseci prolazili, a partizani postali glavni neprijatelji, kao i suparnička 
snaga otpora koja je privlačila mnoge dobrovoljce, četnici su našli za 
potrebno da pribjegnu sistemu regrutacije kad god im je trebalo — to jest, u 
područjima pod svojom kontrolom gdje su mogli nametnuti vlast kao službena 
Jugoslovenska vojska u otadžbini iza koje stoje kralj i vlada u izbjeglištvu. 
Sve te trupe nisu bile stalno aktivne; većina ih je bila samo registrirana na 
vojnim spiskovima i pretpostavljalo se da će se odazvati na poziv kad bude 
trebalo.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Osim 
ilegalnih četnika, postojale su od kraja 1941. i legalizirane četničke 
jedinice koje su kao pomoćne trupe služile talijanskoj vojsci i kvislinškim 
vojskama u Srbiji i NDH. Ubrzo nakon kapitulacije Italije velika je većina četničkih 
jedinica u cijeloj zemlji počela služiti Nijemcima kao pomoćne trupe protiv 
Narodnooslobodilačke vojske, na bazi formalnih pismenih, ili neformalnih 
usmenih sporazuma i dobivale su oružje, municiju i ostalu opremu za nastavak te 
borbe. Ali sve su te jedinice četnici uvijek smatrali dijelom Jugoslovenske 
vojske u otadžbini.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Zbog 
šarolikosti svojih jedinica, a također i zbog četničkog običaja da iz 
propagandnih razloga pretjeruju s brojkama, vrlo je teško odrediti stvarnu veličinu 
četničkih snaga. U svom proglasu srpskom narodu od 1. decembra 1941, Mihailović 
je rekao da četnici imaju »u zemlji jednu jaku vojničku organizaciju, koja 
broji preko 300.000 duša.«<sup>23</sup> Kasnije je mnogo spominjana vojska od 
»200-300.000« četnika. Očito, neke su brojke uključivale ne samo grupe pod 
oružjem, već također i ljude s mobilizacijskih spiskova raznih poziva, za 
koje se pretpostavljalo da su prisutni na područjima pod četničkom kontrolom. 
U svom telegramu vladi u izbjeglištvu od 20. marta 1943. Mihailović govori da 
je organizirao najmanje 1000 ljudi u svakom srezu (kotaru) i to u 180 od 338 
srezova u zemlji, ili ukupno 180.000 ljudi; u većini ostalih kotareva, osobito 
u Vojvodini, sjevernoj Hrvatskoj i sjevernoj Sloveniji, navodi da je djelovao 
potajno.<sup>24</sup> Ali prema majoru Vučkoviću, jednom od Mihailovićevih 
glavnih komandanata »ono što je u svim izveštajima iz tog doba bilo tačno, 
to je broj boraca sa dotične teritorije koji su se u slučaju dovoljnog naoružanja 
mogli osposobiti.«<sup>25</sup> Krajem 1943, kaže Vučković, jačina raznih 
korpusa u zapadnoj Srbiji kretala se između 2.500 — 3.000 ljudi, ali je bila 
mnogo manja u Istočnoj Srbiji i ravničarskim dijelovima zemlje. Još jedan 
izvor — Nedićev činovnik koji je bio prisiljen da neko vrijeme, tokom jeseni 
1943, bude sa četnicima i koji se kasnije vratio u Nedićev tabor — govori 
nam da se 67. korpus pod komandom majora Velimira J. Piletića (glavnog 
Mihailovićevog komandanta u sjeveroistočnoj Srbiji) sastojao od pet brigada s 
ukupno oko 600 aktivnih četnika i štabom od oko 60 ljudi.<sup>26</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">22 
Mikrofilm br. T-311, rok 192, snimci 323-345.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">24 
Živan L. Knežević, </span><i><span style="font-size:7.0pt">Why the Allies 
Abandoned, </span></i><span lang="HR" style="font-size:7.0pt;mso-ansi-language:HR">dio 
1, str. 6-7.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">25 
Vučković, »Gerilske formacije«, str. 72.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">26 
Izvještaj Nijemcima 31. decembra 1943. Mikrofilm br. T-311, rola 189, snimci 
232, 237.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">O 
četnicima u Crnoj Gori i NDH znamo s više sigurnosti. Početkom 1943. bilo je 
oko 40-50.000 četnika u Crnoj Gori i talijanskoj zoni NDH; u njemačkoj je zoni 
krajem 1942. oko 10.000 bosanskih četnika imalo sporazum na principu »živi i 
daj drugima da žive« s hrvatskim kvislinškim vlastima, a broj četnika »pobunjenika« 
koji su aktivno radili protiv vlasti NDH bio je nesumnjivo mnogo manji.<sup>27</sup> 
Nijemci su krajem 1943. procijenili stvarnu jačinu četnika u cijeloj zemlji 
kako slijedi: Slovenija 500, sjeverna Dalmacija i Lika 2.000, zapadna Bosna 
1.500, istočna Bosna 3.000, Hercegovina 3.000, Crna Gora 5.000, jugozapadna 
Srbija 2.500, sjeverozapadna Srbija 3.000, srednja Srbija 3.000, područje 
planine Kopaonika 1.500, jugoistočna Srbija 3-4.000 i sjeveroistočna Srbija 
oko 2.000 četnika. To čini ukupnu snagu od 30.000 do 31.000 ljudi.<sup>28 </sup>Naravno, 
kao što će se kasnije pokazati, tokom 1944. došlo je do porasta četničkih 
snaga i u Srbiji i u hrvatskoj marionetskoj državi.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">27 
Mikrofilm br. T-501, rola 264, snimci 568-569, 583. Za detalje vidi Glavu 7, 
str. 206-210.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">28 
Mikrofilm br. T-311, rola 189, snimci 262.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Može 
se slobodno pretpostaviti: da su Saveznici izveli iskrcavanje velikih razmjera 
na dalmatinskoj obali, (čemu su se četnici nadali), četnici bi bili u stanju 
provesti svoj opći mobilizacioni plan i povećati svoje snage u područjima pod 
svojom kontrolom, a oni odredi, koji su kolaborirali s Nijemcima i sa snagama 
NDH okrenuli bi svoje oružje protiv njih. Prema priručniku iz 1942. planirali 
su također organizirati zaposlene na željeznici i u riječnom brodarstvu, u 
telefonskoj i telegrafskoj službi na okupiranim područjima, i od njih su očekivali 
masovni građanski neposluh početkom treće faze, kako bi se preduhitrile 
neprijateljske mjere protiv općeg ustanka.<sup>29</sup> Malo je vjerojatno, međutim, 
da bi bilo stare, bilo novoregrutirane trupe preko noći postale vrlo efikasna 
oružana sila, a ona sigurno ne bi bila ni općejugoslavenska, budući da četnici 
nikad nisu imali više od šačice sljedbenika izvan srpskog i crnogorskog 
naroda. Nadalje, čak da su se</span><!--[if gte vml 1]><v:line id="_x0000_s1026"
 style='position:absolute;z-index:1;mso-position-horizontal-relative:margin;
 mso-position-vertical-relative:text' from="-6pt,16.8pt" to="-6pt,38.4pt"
 o:allowincell="f" strokeweight=".25pt">
 <w:wrap anchorx="margin"/>
</v:line><![endif]-->
<span lang="HR" style="mso-ansi-language:
HR"><span style="mso-spacerun: yes">&nbsp;</span>Saveznici i iskrcali na 
dalmatinskoj obali, za četnike bi nastale neizmjerne političke i vojne 
komplikacije. Partizani bi također surađivali sa Saveznicima, a također i 
hrvatski domobrani koji su željno čekali taj čas i koji bi </span>en<span style="mso-ansi-language:
HR"> </span>bloc<span lang="HR" style="mso-ansi-language:HR"> prešli na stranu 
Saveznika i tražili da ih se prizna kao posebnu vojsku.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">29 
Ibid, </span></i><span style="font-size:7.0pt">rola </span><span lang="HR" style="font-size:7.0pt;mso-ansi-language:HR">192, 
snimci 355-357.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">S 
iznimkom letećih brigada, a kasnije jurišnih korpusa, četnička vojska ostala 
je tokom čitavog rata labavi skup snaga, neka vrsta teritorijalne milicije </span><span lang="DE" style="mso-ansi-language:
DE">noninal</span><span lang="HR" style="mso-ansi-language:HR">n</span><span lang="DE" style="mso-ansi-language:DE">o</span><span lang="HR" style="mso-ansi-language:
HR"> pod Mihailovićevom komandom — s nekim jedinicama ponekad i pod njegovom 
izravnom komandom - ali u stvari su mnoge jedinice često djelovale potpuno 
samostalno. Pomanjkanje mobilnosti bila je karakteristika većine četničkih 
jedinica, a borbeni moral često nije bio na visokom nivou, osobito u slučaju 
svježe regrutiranih jedinica, kad su se borile dalje od zavičajnih područja. 
Četničkim jedinicama također je nedostajala jaka politička ideologija 
sposobna da ih podrži u kritičnim razdobljima. Nije bilo čvrste discipline, 
od vrha do dna, a pojedini komandanti bili su često međusobno ljubomorni zbog 
pozicija i ugleda u Vrhovnoj komandi, tako da je bilo svađa i sitničavog 
rivalstva. Čini se da Mihailovic i njegova Vrhovna komanda često nisu bili u 
stanju provesti svoje zapovijedi ili sklonuti razne komandante da efikasno surađuju.<sup>30</sup> 
Bez čvrstog vodstva i strogih linija komandiranja, lokalni su komandanti često 
radili što ih je bila volja i svoja su područja smatrali svojom prćijom. Kako 
je rekao jedan bivši oficir u izbjeglištvu, koji je jako podržavao Mihailovića: 
»Vrlo retki su bili slučajevi iskrene suradnje i uzajamnog potpomaganja između 
susednih pokrajinskih komandanata. Izgleda da su ti komandanti bili složni samo 
u tome da šalju đeneralu Mihailoviću vrlo optimističke izveštaje o stanju 
na terenu i da veličaju svoje sopstvene zasluge.«<sup>31</sup> Bilo je također 
slučajeva da su se pojedini komandanti međusobno borili, a prema Mihailovićevu 
svjedočanstvu inspektor četničkih oružanih snaga, pukovnik Jevrem Simić, 
ubijen je na prolazu preko Rakovićevog teritorija.<sup>32</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">30 
Nedisciplina je bila takva da je u vrlo važnom telegramu br. 487, od 7. 
novembra 1943, kojim se naređuje mobilizacija svih raspoloživih oružanih 
snaga u svim srpskim pokrajinama i neodložni najenergičniji napadi na 
komuniste, Mihailovic smatrao za potrebno da kaže: »Prema svim komandantima 
koji ne budu izvršili ovo naređenje preduzeće se sve </span><span style="font-size:7.0pt">mere</span><span lang="HR" style="font-size:7.0pt;mso-ansi-language:HR"> 
kao izdajnicima.« Arhiv Vojnoistorijskog instituta u Beogradu, Četnički 
dokumenti, </span><span lang="DE" style="font-size:7.0pt;mso-ansi-language:DE">reg</span><span lang="HR" style="font-size:7.0pt;mso-ansi-language:HR">. 
</span><span lang="DE" style="font-size:7.0pt;mso-ansi-language:DE">br</span><span lang="HR" style="font-size:7.0pt;mso-ansi-language:HR">. 
19/1, kutija 3.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">31 
Putnik, str. 39-40. Ostojićevo direktivno pismo od 30. jula 1942. naređuje četničkim 
komandantima: »Izbegavati međusobne sukobe i svađe i živeti i raditi u 
slozi.« Vidi također dva izvještaja majora Paloševića, oficira koji je 
Mihailoviću prišao još u pokretu iz Bosne na Ravnu Goru, u aprilu i maju 
1941. U njima se žali na ponašanje svojih pretpostavljenih i svojih podređenih 
komandanata. Arhiv Vojnoistorijskog instituta u Beogradu, Paloševićevo pismo 
od 5. novembra 1942, Četnički dokumenti, </span><span lang="DE" style="font-size:7.0pt;mso-ansi-language:
DE">reg</span><span lang="HR" style="font-size:7.0pt;mso-ansi-language:HR">. br. 
34/2, kutija 1, i pismo od 25. aprila 1943, </span><span lang="DE" style="font-size:7.0pt;mso-ansi-language:DE">reg</span><span lang="HR" style="font-size:7.0pt;mso-ansi-language:HR">. 
</span><span lang="DE" style="font-size:7.0pt;mso-ansi-language:DE">br</span><span lang="HR" style="font-size:7.0pt;mso-ansi-language:HR">. 
3/2, kutija 2. Oba su pisma upućena osobno generalu Mihailoviću; vidi i pismo 
potpukovnika Ljube Jovanovića - Patka, četničkog komandanta u istočnoj 
Srbiji, generalu Mihailoviću (bez datuma), </span><span lang="DE" style="font-size:7.0pt;mso-ansi-language:DE">reg</span><span lang="HR" style="font-size:7.0pt;mso-ansi-language:HR">. 
</span><span lang="DE" style="font-size:7.0pt;mso-ansi-language:DE">br</span><span lang="HR" style="font-size:7.0pt;mso-ansi-language:HR">. 
49/2, kutija 129.<span style="letter-spacing:-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">32 
</span><span style="font-size:7.0pt">The</span><span style="font-size:7.0pt;
mso-ansi-language:HR"> </span><span style="font-size:7.0pt">Trial</span><span style="font-size:7.0pt;mso-ansi-language:HR"> 
</span><span style="font-size:7.0pt">of</span><span style="font-size:7.0pt;
mso-ansi-language:HR"> </span><span style="font-size:7.0pt">Dra</span><span lang="HR" style="font-size:7.0pt;mso-ansi-language:HR">^</span><span style="font-size:7.0pt">a</span><span lang="HR" style="font-size:7.0pt;
mso-ansi-language:HR"> Mihailovic, </span></i><span lang="HR" style="font-size:
7.0pt;mso-ansi-language:HR">str. 377; vidi također str. 162, 190, 250, 335-336 
i </span><i><span style="font-size:7.0pt">passim</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">za slična 
Mihailovićeva priznanja da komandanti često nisu slušali njegova naređenja i 
upute. S obzirom na Rakovića, na samovolju četničkih komandanata u Srbiji i 
Mihailovićevu nemogućnost da ih kontrolira, vidi također Topalović, <i>Srbija 
pod Dražom, </i>str. 18-20.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ta 
krajnja decentralizacija četničkih snaga imala je prednost utoliko što je održavanje 
trupa bilo lakše; ali to je vodilo velikoj ogorčenosti naroda na koji je padao 
teret održavanja, pa je ta prednost time gubila na svojoj vrijednosti.<sup>33</sup> 
U samom početku pokreta, na Ravnoj Gori, četnici su mogli računati na svoje 
pristaše u smislu dobrovoljnih novčanih priloga i snabdijevanja, ali s 
vremenom je postalo nužno primijeniti sistem manje ili više prisilne 
kontribucije, kako bi se mogao opskrbiti sve veći broj jedinica.<sup>34</sup> 
Od seljaka se očekivalo da na ovaj ili onaj način opskrbljuju jedinice raspoređene 
na njihovom području, te da daju i hranu i stoku, i novac, ponekad u formi 
zajma koji će se vratiti čim bude moguće.<sup>35</sup> U kasnijim poglavljima 
bit će više riječi o teškoćama oko snabdijevanja i naoružavanja četnika. 
Nabavka oružja i municije za borbu protiv partizana bila je jedna od Mihailovićevih 
glavnih briga i često se navodi kao glavni razlog za četničku suradnju s 
Osovinom i kvislinškim snagama. »Legalizirane« četničke jedinice bile su, 
naravno, opskrbljivane i naoružavane i plaćene od onih vojski kojima su bile 
pridodavane kao pomoćne, a to je Mihailovićevim »ilegalnim« četnicima omogućavalo 
da kradomice dobiju nešto materijala. Britanci su do kraja 1943. slali nešto 
opreme i novca, ali u vrlo maloj mjeri. Međutim, nema dokaza da su četnici 
ikada sistematski primjenjivali partizansku tehniku, zajedničku svim gerilskim 
snagama koje predvode komunisti: da su oružje i opremu nabavljali otimanjem od 
neprijatelja u vojnim akcijama.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">33 
Dokumenti o izdajstvu Dra^e Mihailovića, </span></i><span lang="HR" style="font-size:7.0pt;mso-ansi-language:
HR">I, 592-596. Zbog svog ponašanja i vjerojatno zbog često razuzdanog načina 
<i>života, </i>četničke komandante u Srbiji narod je prozvao <i>rasovi; </i>riječ 
je izvedena od arapske riječi </span><i><span lang="DE" style="font-size:7.0pt;mso-ansi-language:
DE">ras</span><span lang="DE" style="font-size:7.0pt;mso-ansi-language:
HR"> </span></i><span lang="HR" style="font-size:7.0pt;mso-ansi-language:HR">i 
posebno označuje lokalne glavare u Etiopiji. Termin je postao popularan u 
Jugoslaviji za vrijeme talijanske invazije na Etiopiju, ali je tokom rata i u 
Srbiji i u NDH, gdje su tako zvali ustaške zapovjednike, poprimio podrugljivi, 
prezirni smisao.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">34 
Mikrofilm br. 312, rola 470, snimci 8,060. 420-21.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">35 
U svojoj direktivi o mobilizaciji, izdanoj 7. januara 1942, Mihailović je 
naredio da pozvani moraju ponijeti hranu za tri dana. Poslije toga, formirane 
jedinice trebaju poslati po jednog do dva čovjeka u sela po hranu.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">General 
Mihailović, kao imenovani ministar vojske, mornarice i vazduho-plovstva 
izbjegličke vlade, te načelnik Vrhovne komande, imao je autoritet službeno 
priznatog vojskovođe, a kao školovani generalštabni oficir razmišljao je 
vojnički tradicionalno. Ipak, učio je o gerilskom ratovanju i moglo se očekivati 
da će primijeniti svoje znanje. Jedan promatrač, potpukovnik </span>Albert<span style="mso-ansi-language:HR"> 
</span>B<span lang="HR" style="mso-ansi-language:HR">. Seitz, koji je 1943. bio 
nekoliko mjeseci kao američki oficir pridodan britanskoj vojnoj misiji kod 
Mihailovića, smješta ga.»odmah do </span><span lang="DE" style="mso-ansi-language:DE">Lawrencea</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">od</span><span lang="HR" style="mso-ansi-language:HR"> Arabije« po izvrsnom 
znanju i vještini u gerilskom ratovanju. Prema Seitzu, Mihailovićevi »principi 
uspjeha« bili su otprilike slijedeći:<o:p>
</o:p>
</span></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">1. 
Uvijek budi voda svojim ljudima i nadahni ih ratničkim raspoloženjem.<span style="letter-spacing:-.6pt"><o:p>
</o:p>
</span></span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">2. 
Poznaj svoj teren kao dlan svoje ruke. <o:p>
</o:p>
</span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">3. 
Nauči svoj narod, borce i seljake, da izvijeste o svakom pokretu i akciji 
neprijatelja. <o:p>
</o:p>
</span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">4. 
Iskorijeni iz svojih redova izdajice i brbljavce. <o:p>
</o:p>
</span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">5. 
Udari samo kad time stičeš prednost. <o:p>
</o:p>
</span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">6. 
Borci neka budu disciplinirani, hranjeni i u dobroj kondiciji. <o:p>
</o:p>
</span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">7. 
Upotrebljavaj što manje boraca, a rezervu za posebne zadatke uzimaj od seljaštva 
uvježbanog da se bori na tvoj način. <o:p>
</o:p>
</span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">8. 
Nikad ne pruži neprijatelju priliku da te napadne. Udari ga snažno i povuci se 
dok je neprijatelj još uvijek pod dojmom udarca. <o:p>
</o:p>
</span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">9. 
Za svoje potrebe uzimaj od neprijatelja u borbi, ili od onih kojima pretiče. 
Pomozi siromašnima. To če narod držati na tvojoj strani. <o:p>
</o:p>
</span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">10. 
Bori se za svoju stvar u ime boga i narod će se boriti za tu stvar, jer to znači 
slobodu, a bez slobode bolje da je čovjek mrtav.<sup>36</sup></span></i><span lang="HR" style="letter-spacing:-.25pt;
mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">36 
Seitz, str. 39.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Po 
sebi su to zdravi principi i vrlo je moguće da ih je Mihailović smatrao svojim 
idealom. Ipak, od samih četnika nemamo u pisanoj formi gotovo ništa što bi 
govorilo o njihovim stvarnim gerilskim akcijama.<sup>37</sup> Znamo da su 
postojali priručnici o gerilskom ratovanju, te da je u tom smislu izvođena i 
nastava. Također znamo da su Talijani, a poslije septembra 1943. i Nijemci, često 
izjavljivali da sebi ne mogu dozvoliti da napuste četnike kao saveznike, jer su 
se pokazali kao odlični borci protiv partizana. (Naravno, u tim su slučajevima 
četnici služili kao talijanske ili njemačke pomoćne trupe, od njih su se 
snabdijevali, a u velikoj mjeri bili su i pod njihovom taktičkom komandom). 
Usprkos svemu tome, ostaje činjenica da se četnici u samostalnim akcijama nisu 
pokazali kao superiorna borbena snaga, niti kao gerilci, niti u većim 
operacijama.<sup>38</sup> Kroz dobar dio rata imali su svoju bazu podrške i u 
Srbiji i u Crnoj Gori, ali nedostajalo im je pravo vojno i političko 
rukovodstvo, čvrsta odanost komandanata i jedinica ciljevima pokreta, kao i 
jaka ideologija, pa čitav pokret nije stoga nikada bio u stanju da postane 
okupljajuća snaga.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">37 
Zbirka četničkih ratnih dokumenata priprema se u Vojnoistorijskom institutu u 
Beogradu za objavljivanje.</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">38 Prema Vućkoviću, »Gerilska formacija«, str. 73, Mihailovićev štab 
objavio je krajem 1941. <i>Uput za četničko ratovanje, </i>koji je neko 
vrijeme služio kao priručnik za vojnu nastavu. Na žalost, nije mi uspjelo da 
dobijem i tu publikaciju, pa je nisam mogao usporediti s priručnikom za obuku, 
koji je pod istim naslovom objavilo jugoslavensko ministarstvo vojske i 
mornarice u Beogradu 1929. Vidi također Delević, str. 184.</span></p>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_40.htm"><b>Prethodni dokument</b></a></TD>
<TD><a href="40_42.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

