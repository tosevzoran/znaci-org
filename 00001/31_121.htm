<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_120.htm"><b>Prethodni dokument</b></a></TD>
<TD><a href="31_122.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">POSLE SUTJESKE LEČlLI SMO SE U BAZI SEMBERIJE</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="DE" style="mso-ansi-language:DE">Od 
svoje 2. čete 1. bataljona, koju smo nazivali Vrtočkom, odvojio sam se bez 
uobičajenog pozdrava i oproštaja. Ranjen sam pri proboju preko Miljevine i upućen 
na lečenje. Dok je moja brigada, oslobođena stega obruča, rušila uporište 
za uporištem na putu kroz istočnu Bosnu, dotle sam ja sa svoja dva nerazdvojna 
druga Dmitrom Jeličićem i Milom Vukšom išao u bolničkoj koloni od sela do 
sela, od jedne do druge planine, preko cesta i potoka, dok se na koncu nismo 
zaustavili u Semberiji.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="EN-GB">O 
Semberiji smo uz put dosta lepog čuli. </span><span lang="DE" style="mso-ansi-language:
DE">Pa, ipak, mi bismo radije išli za brigadom. Sve bismo teškoće podnosili 
samo da se vratimo u nju, ali tu se nije moglo ništa izmeniti.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">U sembersko selo 
Crnjalovo stigli smo u svitanje, koncem jula 1943. godine. Čim smo ušli u selo 
našli smo nekoliko drugova i drugarica, terenskih radnika i aktivista. Dočekali 
su nas spremni, pa smo zaključili da su nas i očekivali. Ubrzo je celo selo čulo 
za naš dolazak. Raspitivali su se odakle smo, gde smo se borili, u kojoj borbi 
smo ranjeni, kako smo putovali; zvali su nas u svoje domove, nudili ponečim i 
obećavali da će nam kod njih biti lepo. Bili smo umorni i neispavani od pešačenja 
noću, ali srdačan doček je sve to odagnao.</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Naše 
razgovore je prekinuo poziv za zbor. Kad smo se prikupili na određeno mesto, 
pred nas izađe jedna drugarica, čini mi se da se zvala Dušanka, i poče nas 
odbrojavati po pet, osam, dvanaest. Kako je koju grupu &quot;kompletirala&quot;, 
predavala je u nadležnost jednom seljaku i produžavala dalje. Mile, Dmitar i 
ja smo i ovde bili jedan uz drugog, da nas ne bi rastavili u protivnom bismo se 
bunili.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U prvo vreme pomislili smo da nas raspoređuju po kućama u kojima ćemo 
biti smešteni. Međutim, umesto u kuću naš vodič izvede nas iz sela i povede 
preko polja. Zainteresovali smo se kud nas vodi? Objasnio nam je da tu oko sela 
postoje podzemna skloništa, udobna i dobro skrivena i da ćemo se u njima na 
miru lečiti i oporavljati. </span><span lang="EN-GB">Nismo se ni malo tome 
obradovali, no i ovog puta nije bilo drugog izbora. Išli smo za našim domaćinom 
i razmišljali o skloništu i životu u njemu. Naš vodič je neočekivano 
zastao. </span><span lang="DE" style="mso-ansi-language:DE">Stali smo i mi 
zgledajući se. On je, ne govoreći ništa, osmatrao svuda unaokolo. Šta li sad 
očekuje? Kad se uverio da nikog nema u blizini, prišao je žbunčiću koga do 
tada nismo ni primećivali, povukao vešto postavljenu grančicu i podigao rešetkasti 
poklopac. </span><span lang="EN-GB">Radio je to krajnje pažljivo.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Kad 
se na mestu, odakle je smaknut poklopac ukazao otvor, bilo nam je jasno da je tu 
ta baza u koju ćemo se smestiti na lečenje. I opet smo bili iznenađeni! Očekivali 
smo da su ta skloništa negde u šumi ili u njenoj blizini, u nekom gaju ili bar 
šipražju, a ispalo je da su na sred njive, u pristranku jedva primetnog uzvišenja, 
koje je ličilo na nasip, na davno napravljenu gomilicu zemlje. Naš domaćin se 
prvi spustio dole, a odmah za njim je pošao Mile Vukša, koji nikad nije imao 
mira, stalno je bio u nekom pokretu.</span></p>
<p class="MsoNormal" style="margin-top:2.0pt;text-indent:17.0pt;line-height:91%"><span lang="EN-GB">Oko 
mesec dana smo zajedno proveli u bolničkoj koloni preko istočne Bosne i Mile 
je sve vreme nešto činio. U pokretu se odvajao od kolone i zavirivao u doline, 
prolazio kroz šumarke i ispitivao skrovita mesta, a za vreme odmora je 
ispitivao teren i situaciju oko nas, raspitivao se kod seljaka o pojedinostima i 
tako mene i Dmitra uvek snabdevao svežim informacijama. Uz put je i ponešto od 
voća nabavljao i sa njim svoje utiske o bogatstvu sela ilustrovao. </span><span lang="DE" style="mso-ansi-language:DE">Ja 
i Dmitar smo ga opominjali da se ne odvaja suviše daleko. Podsetili smo ga i na 
njegov slučaj sa Zlatnog bora i Tare, kad je cela brigada prešla most kod 
Uzlupa a zatim ga iza sebe porušila. On je tada ostao na drugoj obali. Zamolio 
nas je da ga na to ne podsećamo. Bilo mu je očito žao Dane Ivančevića koji 
se utopio u pokušaju da ga prebaci preko reke. </span><span lang="EN-GB">Naravno 
da ga više nismo podsećali na to. Bio je on smeo borac i jako dobar drug.</span></p>
<p class="MsoNormal" style="text-indent:14.0pt;line-height:91%"><span lang="EN-GB">Sada 
je u bazu prvi sišao da bi ispitao njene zidove, otvore i tavanicu. Uz pomoć 
druga koji nas je doveo, spustili smo se i ostala četvorica. Trebalo je podosta 
vremena da se priviknemo na mrak i vidimo gde smo se obreli. Bila je to 
prostrana prostorija. U nju se silazilo niz drvene lestvice. Duž jedne strane 
su bile palače na kojima se nas petoro moglo komotno odmarati. </span><span lang="DE" style="mso-ansi-language:DE">Ispred 
palače bilo je dosta prostora da se noge protegnu. </span><span lang="EN-GB">Od 
inventara, pored lestvica i palače, imali smo jednu posudu za vodu, a drugu za 
biološke potrebe. </span><span lang="DE" style="mso-ansi-language:DE">&quot;Veliku 
nuždu&quot;, rekao nam je on, &quot;moraćete regulisati tako da je obavljate 
noću&quot;.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Međutim, 
najinteresantnije je bilo to što su iz naše baze vodile tri metalne cevi u tri 
različita pravca. Uvodeći nas u dužnosti i upoznavajući nas sa pravilima 
ponašanja, ovaj drug nam je rekao da trojica od nas treba da uzimamo i ispuštamo 
vazduh kroz te cevi, dok će preostala dvojica sedeti bliže ulaznog otvora i 
&quot;posluživati&quot; se vazduhom koji kroz njega dolazi. Prava svrha ovakvog 
sistema ventilacije, zapravo, bila je u tome da se para koju izdišemo što više 
dekoncentriše kako po njoj ne bismo bili otkriveni.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Radoznali 
Mile je sve to isprobao, a već naredne noći proverio je gde naše cevi izlaze 
na svetlo dana i ustanovio da svaka od njih završava u nekom žbunčiću koji 
skriva i otvor cevi i razbija našu paru da bi se što manje primećivala. </span><span lang="EN-GB">Na 
ovakvo rešenje Mile nije imao primedbe.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Pre 
no što nas je naš domaćin napustio obećao je da će nam u toku noći biti 
doneta hrana, a da će nas i sanitetsko osoblje obilaziti noću; pozdravio se s 
nama, izvukao se na površinu i pažljivo stavio poklopac na otvor. Nas je 
ostavio da se privikavamo na nove uslove života, da prepričavamo uspomene i 
nagađamo o budućnosti.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Dok 
je Mile ispitivao našu odaju, a ja ležao i odmarao se, Dmitar je razgovarao i 
upoznavao sa naša dva &quot;sustanara&quot;. Jedan od njih je bio Gojko Stančić, 
iz Semberije (selo Popovo Polje), ranjen u borbi kod Birča. Drugi je bio Marko 
Savić, rodom iz okoline Birča. Obojica su bili naših godina i već pri prvom 
susretu su ostavili povoljan utisak. Dmitar je njih obaveštavao o nama, pričao 
im o Krajini, o našoj brigadi, o njenom borbenom putu i njenim borcima.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Iako 
naviknuti na svakojake situacije i iznenađenja, ipak smo se sporo adaptirali na 
pasivni život. Mi smo se za dve godine ratovanja navikli da živimo u pokretu. 
Bili smo se izvežbali da u pokretu i spavamo. Svako zadržavanje na jednom 
mestu duže od dvadeset četiri časa, pa i posle višednevnih marševa i borbi, 
postajalo je dosadno i već smo želeli da idemo dalje. Hodati se sad nije imalo 
kuda. Nije bilo ni svetla ni vazduha, ni polja ni šuma, nije bilo ni pokreta ni 
zastanaka, ni komande: &quot;Začelje brže!&quot; &quot;Gasi cigaretu!&quot; 
&quot;Tišina!&quot; &quot;Ne nabijaj!&quot;. Sve to nam je u bazi već prvog 
dana nedostajalo.</span></p>
<p class="MsoNormal"><span lang="EN-GB">Oko dva meseca sam proveo u toj bazi. 
Danju smo ležali u skrovištu, a uveče izlazili gore, šetali, udisali svež 
vazduh, osluškivali život oko nas i vodili duge razgovore. U toku noći su nas 
posećivali drugovi i drugarice, donosili nam hranu, previjali nas, 
porazgovarali sa nama i odlazili, ostavljajući nas našoj tišini i samoći. 
Oni su nas obaveštavali o situaciji i zbivanjima i kad bi otišli, analizirali 
bismo svaki događaj. Sa naročitom pažnjom smo se raspitivali o borbama za 
koje smo pretpostavljali da vodi naša brigada.</span></p>
<p class="MsoNormal"><span lang="EN-GB">Pod konac avgusta 1943. obavestili su 
nas da je naša brigada za borbu na Bugojnu pohvaljena od Vrhovnog komandanta. 
Radovali smo se uspehu naših drugova, a i tugovali što se brigada tako daleko 
odmakla od nas i tako nam sve nade o povratku u nju pokopala.</span></p>
<p class="MsoNormal"><span lang="EN-GB">Dani i noći su bili dugi i monotoni. 
Iznenađenja su se retko doživljavala. Sve je išlo po ustaljenom redu kao u 
najorganizovanijoj instituciji čije tradicije su duge decenijama. Pa ipak bilo 
je ponekad i uzbuđenja.</span></p>
<p class="MsoNormal"><span lang="EN-GB">Jednog jutra početkom septembra 
probudila nas je pucnjava. Prvo smo čuli poneku granatu, a onda su se i 
mitraljezi oglasili; najpre u daljini, a onda sve bliže i bliže, dok na koncu 
jedan od njih zatrešta iznad samog našeg skloništa. Mi smo ćutali i čekali 
ishod, a kad smo ga malo kasnije čuli dalje od nas, bili smo sigurni da ćemo 
ostati neotkriveni.</span></p>
<p class="MsoNormal"><span lang="EN-GB">Naši dugi dani su prolazili, a mi smo 
se polako oporavljali. Dmitar je prvi i otišao u jedinicu, malo kasnije i Mile, 
a ja sam ostao sve do početka oktobra 1943. godine, kada je i Bjeljina bila 
oslobođena i kada se nas oko 140 prezdravelih ranjenika iz 1. proleterske 
divizije našlo na okupu. Kako smo se počeli sakupljati, odmah smo počeli sa 
organizacijom odlaska i našu diviziju. Drugovi iz komande mesta pokušali su da 
nas rasporede u novoformirane jedinice, ali mi smo to odbijali, pa su nas na naš 
zahtev uputili u Tuzlu gde se nalazio štab korpusa.</span></p>
<p class="MsoNormal"><span lang="EN-GB">Štab korpusa smo zapravo našli u 
Gornjoj Tuzli. Sutradan po našem dolasku okupili su nas u nekoj školi i tri viša 
oficira iz štaba korpusa su došla na razgovor sa nama. </span><span lang="DE" style="mso-ansi-language:DE">Cilj 
im je bio da nas ubede da ostanemo u njihovim jedinicama, ali mi smo i to 
odbili. Želja nam je bila da idemo u svoje brigade i nikakva obećanja o 
rukovodećim položajima nisu nam to mogla nadoknaditi. Sa ovim drugovima se 
nismo mogli sporazumeti. O svemu tome je bio obavešten i komandant korpusa 
Kosta Nađ, pa je i on lično došao da porazgovara sa nama. Međutim, on je 
brzo shvatio da sa ubeđivanjem neće ići lako, pa je komandovao da zauzmemo 
stav mirno i naredio lekaru da nas pregleda i oceni ko je sposoban za jedinicu, 
a ko je nezalečen da ga uputi u bolnicu. Zatim je naredio načelniku štaba da 
proglašene sposobnim rasporedi po jedinicama prema već izrađenom ključu. 
Time su bile prekinute sve diskusije, za čas smo bili razdvojeni.<o:p>
</o:p>
</span></p>
<p class="MsoNormal"><span lang="EN-GB">Sa brigadom se nisam sreo. Slušao sam o 
njoj i čeznuo za njom. </span><span lang="DE" style="mso-ansi-language:DE">Ni 
Milu ni Dmitra nisam nikad više video. Izginuli su u jurišima svojih novih 
jedinica, ne dočekavši ni slobodu, ni susret sa brigadom. A reč 
&quot;baza&quot; ostala je u mom sećanju i ona živi sa mnom kao simbol 
samovanja i nadanja.<o:p>
</o:p>
</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Sava RADULOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_120.htm"><b>Prethodni dokument</b></a></TD>
<TD><a href="31_122.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

