<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 1</b><br> 

<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_213.htm"><b>Prethodni dokument</b></a></TD>
<TD><a href="4_14_1_215.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BR. 214</strong></p>
<p align="center"><strong>IZVEŠTAJ KOMANDANTA PLJEVALJSKE BRIGADE OD 25. 
DECEMBRA 1942. DRAŽI MIHAILOVIĆU O SITUACIJI NA TERITORIJI BRIGADE1</strong></p>
<p>Gospodine Ministre,</p>
<p>Dozvolite da Vam se ukratko javim, pošto tamo dolazi moj kurir Božo Jelovac 
da donese neko odelo za Braću Maj-storović pošto sam im to još ranije obećao. 
Uzgredno iskoris-tih priliku i bih slobodan da Vam napišem nekoliko reči i da 
Vam ukratko izložim situaciju ovamo na mom terenu.2</p>
<p>Ovih dana naš kraj živi u priličnom uzbuđenju zbog incidenta koji se 
odigrao 28. i 29. novembra 1942. g. u Glisnici kada je moj prvi bataljon držeći 
položaj u s. Orlji i s. Glisnici (sekcija Žabljak 1:100.000) sačekao neke 
muslimane iz Bukovice i pomlatio ih. Talijani su odmah intervenisali i od 
sre-skog komandanta3 tražili da se Meljačka četa razoruža i da im se oduzme 
60 manliherovih pušaka koje su oni dali Melja-čkoj četi na koju je stavljena 
sva krivica. Ja i Irić smo konfe-risali i pod utiskom saveta koji su nam 
dostavljeni sa više strana iz sreza i iz dalje, oduzeli smo tih 60 pušaka i 
Irić ih je predao talijanskoj komandi u Plevljima. To je učinjeno iz razloga 
što smo se bojali represalija okupatora koji ih je na-govestio. Ovim nije rešeno 
svo pitanje Meljaka, ono je ostalo otvoreno, jer je ukinuta opštinska uprava i 
zabranjene su namirnice koje se redovno dele svima ostalim opštinama. Situacija 
malo zabrinjavajuća, ne samo radi toga što smo predali onih 60 pušaka koje 
inače naši ljudi ne vole, već i radi toga što je jedan kraj stavljen van 
zakona.</p>
<p>Glavni akter ovakvog stava okupatora prema Meljaku je oličen u ličnosti 
talijanskog pukovnika Kastanjela,4 kome su se muslimani dobro podvukli u 
Plevljima i dobro ga potkupili, te je taj čuveni zlikovac uvek spreman da 
napakosti Srbima. Preti se paljevinama, ubistvom, teranjem u internaciju i t.d.</p>
<p>U tom radu ga pomažu i naši izdajnici kao Vojo Nena-dić,5 Grigor Božović,6 
te i ostali koji se okupljaju oko ova dva arnautina i nesrpska sina. To su 
zlikovci, podle i prodane duše, koje za račun bednih muslimanskih dukata i 
stareži prodaju svoju dušu, rade za račun muslimana i nesrba, a nijednu reč 
da progovore za Srbina. Ja bih Vas molio da se jednom ili dva puta preko Vaše 
radio stanice opomenu ovi nesrbi Grigor i Vojo, kao i poznati zlikovac i 
muslimanski priljatelj pukovnik Kastanjelo iz Plevalja.</p>
<p>Ne bi bilo zgoreg, dvojicu naših opomenuti i preko Londonske radio-stanice i 
onakve vucibatine staviti pod slovo Z. Ja sam to već ranije pisao i molio Vas, 
pa ne znam da li je to stavljeno već na dnevni red.</p>
<p>Kapetan Lukačević još ovamo ne dolazi, očekujemo ga nestrpljivo, jer se 
nadamo da će rad malo bolje kročiti u Sandžaku kada on stigne. Svega sam sa 
njim bio jedan put pismeno u vezi i više nisam.</p>
<p>Sto se tiče naroda i njegovog stava prema nama i našem radu i programu, on 
je na ovoj teritoriji zbilja dobar. Narod nas dobro razume, on je u celosti za 
nas i naš pokret. Samo narod hoće i nešto konkretno, jer narod je labilna 
masa često, a naročito u današnjim mutnim vremenima. On se boji da ne bude 
prevaren i da mu se ne nametne opet nešto prerano kao što su to uradili 
partizani. Mi ga ubeđujemo i oba-veštavamo preko vesti manjih konferencija 
koje se drže povremeno, te na omladinskim priredbama. Uglavnom, selo je naše i 
sa nama, a što se tiče čaršije ona se koleba, ali ipak nalazi se svetlih 
primera koji sasvim srpski i ispravno shvataju naš stav i borbu. Bojazan čaršije 
od sela je ogromna, te se tako i oseća izvesna doza nepoverenja između jednih 
i drugih, a verujte, to nam baš i ide u prilog. To olakšava naš rad u selu, 
to nas čuva od špijunaže i njenih posledica.</p>
<p>Talijana u Plevljima ima oko tri bataljona, nešto arti-lerije, ali nemaju 
protivavionske. Talijani su prilično spustili durbin od kada je velika 
britanska ofanziva krenula onako krupnim korakom kroz Libiju i priterala Romela 
na uzani pojas morske obale duž Tripolisa i Tunisa. Oseća se neka klonulost i 
malaksalost kod talijanskih vojnika, ali oni su još uvek u stanju da nam na 
ovoj teritoriji naprave dosta zla, osluškujući svoje bedne sluge i satelite 
muslimane. Muslimani su pokisli u čaršiji, hvala Bogu u selu ih i nema do ono 
u Bukovici, ali nam ta opština zadaje dosta muke, radi nje smo stalno na 
oprezi. Sada se tamo uvlače ustaše iz Čajničkog sreza, otuda garkaju i čarkaju 
preko Ćehotine, a očekujemo svaki dan da nas napadnu, zato smo stalno u 
pripravnosti na tom sektoru. Kako sam jutros obavešten od komandanta Drinskog 
korpusa kapetana g. Baja Nikića, ima ih u srezu Čajničkom oko 1500 u crnim 
uniformama, pa se jedna manja grupa prebacila u Bukovicu (Sekcija Žabljak 
1:100.000).</p>
<p>I meni je nagovešten pokret izvesne snage boraca prema s. Orlji u vezi 
pokreta koji se izvodi za akciju protiv ustaša na teritoriji sreza Ćajničkog 
i Fočanskog.7 Naš pokret u ovom momentu biće nezgodan i može nam naneti 
dosta teškoća i imati rđave posledice radi incidenta koji se već desio. Naše 
pitanje nije još rešeno, a već nam se nameće drugo koje nas zbilja gura u 
paljevinu i smrt. Kako ćemo sve ovo rešiti ja neznam, tražio sam po ovom objašnjenje 
od komandanta korpusa i molio ga da nas baci na neki manje vidljiv sektor kako 
se ne bi izlagali opasnosti prema okupatoru koji tako dobro favorizuje muslimane 
sreza Plevaljskog, a tako mnogo pravi neprilika srpskom življu.</p>
<p>Sa sobom imam jednu grupu od 30 četnika, 2 oficira koji sačinjavaju moju Štabsku 
četu. To ljudstvo izdržavam sa nešto namirnica koje mi je dodelio Komandant 
L.S.Č.O.8 Nikakvih novčanih sredstava nisam primio od onog dana kada smo bili 
kod Vas na konferenciji 18. septembra.9 Ljudstvo mi je bez obuće, nemamo često 
ni duvana, te Vas molim da naredite da mi se dodeljuju potrebna novčana 
sredstva kao i ostalim Komandantima brigada, kako bih mogao nesmetano raditi a 
da za to ne bi trpela naša Ravnogoska stvar. Ja sam primio od Vas ono deset 
napoleona i deset hiljada lira, te mi je još major g. Đurišić dao 18. 
septembra 10.000 lira i ništa više. Međutim, ljudstvu sam morao nabavljati 
obuću, kupovati baterije, akumulatore za radio aparat, te ostale potrebe za 
rad.</p>
<p>Ja se sada nalazim u Bobovu sa svojim Štabom, odatle se krećem povremeno na 
teren. Svoj rad moram sada malo utišati iz razloga što Talijanska komanda 
zadnjih dana mnogo traga za mnom i ljudima koji me pomažu u radu. Bili smo počeli 
sa sistematskim obučavanjem omladine po opštinama, ali nam je onaj nemio 
incident sve za neko vreme onemogućio.</p>
<p>Ja se u svom radu uvek rukovodim onim što ste nam preporučili kada je bila 
konferencija komandanta kod Vas, kojom ste prilikom rekli: »Sve sa narodom i ništa 
protiv volje narodne«. To me je i navelo da sada kada vlada prilična nervoza u 
svom radu budem malo stišaniji i ćutljiviji. Narod obaveštavamo redovno o 
situaciji, izdajemo svaki drugi dan naš list — Vidovdan — kome smo mi dali 
ime Glas planine. Bili smo počeli i otvorenu propagandu kroz selo, bacajući 
male letke, patriotske pesme koje se pevaju na omladinskim selima. To za neko 
vreme moramo utišati da ne bi izazivali teranje okupatora i njegovu odmazdu nad 
nedužnim svetom.</p>
<p>Stanje našeg oružja izgleda ovako: oko 750 srpskih pušaka, onda 640 
manliherovih koje su dali Talijani, u taj broj se ne računa onih 60 koje su 
oduzete od Meljačke čete. Re-šeni smo da ako pokušaju da razoružaju još 
jednu opštinu da ne damo oružja i da se svi odmetnemo. Kod nas se zadnjih dana 
oseća sve veća i veća ljubav za puške, ljudi ih kupuju, plaćaju nemilice žitom, 
stokom i novcem, samo ako se nađe. Čak idu pojedinci u Hercegovinu i otuda 
donose.</p>
<p>Sa automatskim oružjem smo vrlo slabi, imamo 4 puško-mitraljeza i jedan 
laki mitraljez, to je sve. O ovoj činjenici molim da se povede računa i da nam 
se kada to bude moguće dodeli što više automatskih oruđa. To nam je 
najpotrebnije, jednom rečju nasušni hleb bez koga se ne može. Stanje municije 
je sasvim slabo, ima ljudi koji nemaju ni po deset metaka, a odakle im dati? 
Pitanje municije je isto važno kao i pitanje automatskih oruđa.</p>
<p>To je situacija kod nas ukratko, mi smo organizovani, određene su sve starešine, 
zborišta i opštinske uprave, predviđene su i dužnosti svih šta će ko imati 
raditi kada nastupi naš veliki momenat, koji ćete nam samo Vi nagovestiti kada 
bude potrebno. Mi čekamo taj momenat i da se svi svrstamo u čvrste Srpske 
redove i da ispunimo svoju srpsku dužnost prema Kralju i Otadžbini.</p>
<p>25. decembra 1942. g. Bobovo</p>
<p align="center">Puno Vas pozdravlja i poštuje</p>
<p align="center">Vaš poručnik <strong>Jovan R. Jelovac</strong></p>
<p>&nbsp;</p>
<p align="center">Odgovoreno Jelovcu 4/1 43 M.L.</p>
<p align="center">Negotinac—Nešić Uzeti podatke</p>
<p align="center">M. L.10</p>
<p align="center">&nbsp;</p>
<p>1&nbsp; Original (pisan na mašini, ćirilicom) u Arhivu VII, Ča, k. 142, 
reg. br. 23/4 (CG-V-1685).</p>
<p>2&nbsp; Radi se o pljevaljskom srezu, teritoriji Pljevaljske brigade.</p>
<p>3&nbsp; To je bio Bogoljub Irić, poručnik.</p>
<p>4&nbsp; &nbsp;Renato Kastanjoli (Castagnoli), zamenik načelnika Štaba 
Komande italijanskog 18. armijskog korpusa.</p>
<p>5&nbsp; i 6 Vojislav Nenadić Vojo je tada bio član nacionalnog odbora 
pljevaljskog sreza, a Grigorije Božović sekretar tog odbora.</p>
<p>7&nbsp; &nbsp;Radi se o pripremama za izvođenje akcije protiv Muslimana. 
Akciju su četnici izveli januara 1943. u Sandžaku, gde su masovno ubijali nedužno 
muslimansko stanovništvo. Opširnije o tome, vidi Arhiv VII, Ča, k. 1, treg 
br. 1/2: pismo komandanta IDVK od 3. januara 1943. i k. 2, reg. br. 2: zapovest 
VK JVUO od 3. januara 1943. za uništenje Muslimana u Čajniokom srezu.</p>
<p>8&nbsp; Limsko-sandžački četnički odredi.</p>
<p>9 Vidi dok. br. 172, nap. 9.</p>
<p>10 Mirko Lalatović; obe beleške je on dopisao, prvu mastilom, drugu 
olovkom.</p>
<p>
<br>
<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_213.htm"><b>Prethodni dokument</b></a></TD>
<TD><a href="4_14_1_215.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
