<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_15.htm"><b>Prethodni dokument</b></a></TD>
<TD><a href="46_17.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading51" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;mso-pagination:widow-orphan lines-together;page-break-after:avoid;
background:transparent"><a name="bookmark10"><span lang="HR" style="mso-fareast-language:
HR">Iznenađenje u Gradištu</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Štab 
12. slavonske brigade donio je pravilnu i cjelishodnu odluku da izvrši nastupni 
marš i da u Širokom Luku sa Dilja pređe na Krndiju, ostavljajući 1. četu 3. 
bataljona sa zadatkom da organizuje zasjedu ustaškoj satniji kod sela Ruševa 
koja je trebalo da naiđe sutradan u ranim jutarnjim časovima. Brigada je maršovala 
u dvije kolone. Desnu je sačinjavao 4. bataljon, koji je istovremeno 
organizovao i prethodnicu Brigade. Lijevu, glavnu kolonu, sačinjavao je 2. i 3. 
bataljon bez jedne čete. Brigada je 28. oktobra oko 6,30 sati stigla u selo 
Gradište.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Odmah 
poslije pristizanja, štab Brigade i štabovi bataljona poduzeli su uobičajene 
mjere borbenog osiguranja, s tim što je Štab 2. bataljona postavio na kosu, 
zapadno od sela Gradišta prema Bektežu, svoju 3. četu. Prema Našicama i Čaglinu, 
4. bataljon postavio je svoju 1. četu. Oko 15.45 sati, folksdojčerski Ajnzecštafel 
bataljon »Princ </span><span lang="DE" style="font-size:12.0pt;
mso-ansi-language:DE;mso-fareast-language:DE" class="Bodytext4">Eugen</span><span lang="HR" style="font-size:12.0pt;mso-fareast-language:
DE" class="Bodytext4">« </span><span lang="HR" style="font-size:12.0pt;
mso-fareast-language:HR" class="Bodytext4">pod komandom 741. puka nemačke 714. 
divizije sa sto vojnika, uz podršku teških mitraljeza, minobacača i pet 
aviona, iznenada su napali Brigadu u trenutku kada su se borci okupili oko 
kazana radi prijema hrane, a 3. četa 4. bataljona zatečena je na spavanju u šljiviku. 
Samo od jedne bombe koja je pala u blizini čete, ranjeno je i poginulo oko 10 
do 15 boraca.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a> 
</span><span style="font-size:12.0pt;mso-ansi-language:
EN-US" class="Bodytext4">Pre</span><span style="font-size:12.0pt" class="Bodytext4"> 
</span><span lang="HR" style="font-size:12.0pt;mso-fareast-language:
HR" class="Bodytext4">početka bombardovanja nije bilo fizičkog dodira s 
neprijateljem, niti je, pak, on osmotren. U toku bombardovanja koje je trajalo 
jedan i po sat, na jedinice i selo bačeno je 80 bombi težine od 2 do 5 kg, a 
potom je uslijedio juriš neprijatelja sa maskiranih položaja. U borbi koja je 
trajala sve do mraka, neprijateljeva pješadija, iako malobrojna u odnosu na 
Brigadu (1:6), uspjela je uz podršku aviona da prisili naše jedinice na 
neorganizovano povlačenje u pravcu Lončarskog </span><span style="font-size:12.0pt;mso-ansi-language:EN-US" class="Bodytext4">visa</span><span lang="HR" style="font-size:12.0pt" class="Bodytext4"> 
(</span><span style="font-size:12.0pt;mso-ansi-language:EN-US" class="Bodytext4">trig</span><span lang="HR" style="font-size:12.0pt" class="Bodytext4">. 
</span><span lang="HR" style="font-size:12.0pt;mso-fareast-language:
HR" class="Bodytext4">491) i Kolarišta na Krndiji.</span><span lang="HR" style="font-size:
12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Snažno 
i iznenadno bombardovanje unijelo je paniku i stvorilo opštu pometnju među 
borcima, a starješine Brigade izgubile su kontrolu nad jedinicama. Napad 
neprijatelja bio je školski primjer iznenađenja, a glavnu ulogu odigrali su 
avioni. Gubici u Brigadi bili bi znatno veći da se jedan dio izuzetno hrabrih 
starješina i boraca nije brzo snašao i pokušao da organizuje odbranu s 
protivnapadom na lijevo krilo neprijatelja koji je napadao iz pravca Bekteža. 
Međutim, neprijatelj se koristio nožem na pušci i ručnim bombama da bi 
zaustavili protivnapade boraca 12. slavonske brigade. Među rijetkim pojedincima 
koji su pokušali da zaustave napade Nijemaca, nalazio se zamjenik komandanta 
brigade Radojica Nenezić, komandant 4. bataljona Dako Puač<a style="mso-footnote-id:
ftn2" href="#_ftn2" name="_ftnref2" title><sup><span style="mso-special-character:
footnote">[2]</span></sup></a> i komandant 3. bataljona Josip Antolović. Oni su 
sa grupom boraca iz 2, 3. i 4. bataljona, među kojima su bili: puškomitraljesci 
Grga Sesar, iz 2. čete 3. bataljona, Ilija Kuzmanović i Dušan Kreča iz 2. čete 
2. bataljona, izvršili protivnapad i omogućili izvlačenje teško ranjenog 
komandanta brigade Bogdana Crnobrnje i načelnika Štaba Milana Stanivukovića. 
Njima je u jednom trenutku zaprijetila opasnost da budu zarobljeni.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a> 
Radojica Nenezić, Grga Sesar, Ilija Kuzmanović i Dušan Kreča, otvorili su 
iza jednog hrasta vatru, dok je grupa boraca izvlačila ranjenog komandanta i načelnika 
Štaba Brigade. Avioni su u niskom letu mitraljirali i bacali bombe na grupe 
boraca koje su se povlačile u neredu prema Krndiji.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Za 
vrijeme borbe najhrabriji su pratili napade aviona. U jednom trenutku Grga Sesar 
nanišao je na avion s elementima za preticanje, u sekundi povukao obarač i 
sasuo čitav šaržer iz svog »brnca« u avion. Avion je izgubio visinu, te 
iako je pilot ipak, uspio da ispravi mašinu, poslije nekoliko minuta avion je 
pao južno od sela Kule i izgorio u plamenu.<sup>127</sup></span><span lang="HR" style="font-size:
12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Cilj 
njemačkog napada bio je da bombardovanjem iz vazduha i napadom pješadije 
razbije 12. slavonsku brigadu i nanese joj gubitke. Međutim, Brigada je i pored 
pretrpjelih gubitaka sačuvala svoj prvobitni formacijski sastav i, poslije tri 
dana, napala neprijateljevo uporište Lončicu, nedaleko od Našica. S obzirom 
na to da se Brigada nalazila u neposrednoj blizini brojnih neprijateljevih uporišta: 
Bekteža, Kule, Čaglina, Darkovca i Kutjeva, mjere borbenog obezbjeđenja koje 
su poduzete </span><span lang="DE" style="font-size:12.0pt;mso-ansi-language:DE;
mso-fareast-language:DE" class="Bodytext4">garantovale</span><span lang="DE" style="font-size:12.0pt;mso-fareast-language:DE" class="Bodytext4"> 
</span><span lang="HR" style="font-size:12.0pt;mso-fareast-language:
HR" class="Bodytext4">bi bezbijednost da su se jedinice odmarale u šumi Krndije 
umjesto u selu Gradištu. Još kod Nove Gradiške Brigada je skrenula pažnju na 
sebe, a i kasnije u svom nastupanju prema Slavonskom Brodu i Gradištu, na 
terenu koji se nalazio pod budnim okom njemačke obavještajne službe. Zbog učinjenih 
propusta imala je 19 poginulih i 28 ranjenih boraca. Među poginulima bio je 
intendant Brigade Dušan Holcer i borci: Stevo i Jovan Radetić iz Cabune, 
Zlatko Rajić i Savo Sokić iz Lisičina, Dušan Lukić iz Gornjeg Daruvara, Đuro 
Đaković iz Gradišta, Vlado Perčić iz Zvečeva i Adam Kaloper iz Gornjih 
Vrhovaca. Neprijatelj je zaplijenio arhivu Štaba 1. slavonske brigade i štabova 
bataljona, postolje teškog mitraljeza »hočkis«, 6 pušaka, dva sanduka 
municije, više opasača i redenika, šaržera, rančeva, ćebadi, šatorskih 
krila i sve količine namirnica koje su zaplijenjene u njemačkom kamionu kod 
sela Grižića.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Prema 
kazivanju Anđelka Kučišeca<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character:footnote">[4]</span></sup></a> 
tada načelnika saniteta 12. slavonske brigade Nijemci su neposredno ugrozili Štab 
1. slavonske brigade u kojem se nalazio Bogdan Crnobrnja i načelnik Štaba </span><span style="font-size:12.0pt;mso-ansi-language:EN-US" class="Bodytext4">Milan</span><span style="font-size:12.0pt" class="Bodytext4"> 
</span><span lang="HR" style="font-size:12.0pt;mso-fareast-language:
HR" class="Bodytext4">Stanivuković, šef saniteta Kučišec i predsjednik NOO 
Jovo Miletić. Kučišec je svjedok ranjavanja Bogdana Crnobrnje i Milana 
Stanivukovića, čije je rane obradio u brigadnom previjalištu kod Dobre Vode. 
Pored komandanta i načelnika Štaba Brigade, Kučišec je obradio još 30 do 40 
ranjenih boraca.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Njemački 
agent, folksdojčer iz sela Milanlug, u 8.30 sati 28. oktobra 1942. izvjestio je 
komandu njemačke 1. čete u Bektežu da je u 5 sati oko 600 partizana, naoružanih 
puškama, mitraljezima i minobacačima, prošlo kroz selo u pravcu sela 
Vukojevaca na cesti Čaglin-Našice, a odatle produžili u selo Gradište. 
Komandir čete iz Bekteža odmah je uputio izviđačku grupu koja je, poslije 
povratka podnijela izvještaj da se partizani nalaze u selu Gradište, smješteni 
u sredini sela oko crkve i škole. Osmotren je i top 65 mm, kao i teški 
mitraljez »hočkis« na vatrenom položaju. Izvještaj je odmah proslijeđen Štabu 
2. bataljona njemačkog 741. puka u Slavonskoj Požegi, s prijedlogom da se na 
selo Gradište izvrši napad bombardovanjem iz aviona. Komandant 2. bataljona 
odobrio je prijedlog i već u 15 sati stigao u selo Kula, gdje je zajedno sa 
komandantom bataljona »Princ </span><span lang="DE" style="font-size:12.0pt;mso-ansi-language:DE;
mso-fareast-language:DE" class="Bodytext4">Eugen</span><span lang="HR" style="font-size:12.0pt;mso-fareast-language:DE" class="Bodytext4">« 
</span><span lang="HR" style="font-size:12.0pt;mso-fareast-language:
HR" class="Bodytext4">izradio plan napada. Pokrenuti su svi vojnici, čak i stražari, 
koje su zamijenili folksdojčeri-seljaci.</span><span lang="HR" style="font-size:
12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Do 
početka bombardovanja njemačka 4. četa zauzela je položaj 500-600 m zapadno 
od sela Gradišta, sa početkom bombardovanja ona je bezimenim potokom i šumskom 
prugom izvršila obilazak 3. čete 2. bataljona koja se nalazila na obezbjeđenju 
na kosi iznad Gradišta. Pošto je bila iznenađena i našla se u teškoj 
situaciji, 3. četa nije mogla da se povlači prema Krndiji, već je bila 
primorana da se, pod borbom, probija prema Bektežu, stepenom ulijevo, gdje je 
vodila borbu sve do 19 sati, kada je, pod zaštitom mraka, uspjela da se povuče 
u pravcu Kolarišta na Krndiji.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Glavnu 
ulogu u razbijanju Brigade imao je iznenadni udar i snažna bombardovanja iz 
aviona, a napad njemačke pješadije samo je doprinio opštoj panici.<a style="mso-footnote-id:
ftn5" href="#_ftn5" name="_ftnref5" title><sup><span style="mso-special-character:
footnote">[5]</span></sup></a> Prilikom prvog naleta, pojedine grupe boraca pokušale 
su da se puščanom vatrom suprotstave niskoletećim avionima, ali u tome nisu 
imali uspjeha. Naprotiv, otvaranje vatre omogućilo je pilotima otkrivanje 
ciljeva i precizno gađanje partizanskih grupa u povlačenju. Borba je okončana 
u 18.30 sati.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Uzroci 
poraza su, uza sve objektivne okolnosti, rad neprijateljeve obavještajne službe, 
izazov neprijatelju zbog kretanja i izvođenja borbenih dejstava u pozadini 
njegovih snaga, propusta štabova bataljona i komandi četa ali je odgovornost 
Štaba Brigade na prvom mjestu. To se može zaključiti ne samo iz dokumenata i 
izvještaja štaba Brigade, već i iz njemačke arhive o pripremi za napad.<a style="mso-footnote-id:ftn6" href="#_ftn6" name="_ftnref6" title><sup><span style="mso-special-character:footnote">[6]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Od 
svih formacijskih jedinica Brigade u Gradištu, najteže je stradala 3. četa 4. 
bataljona i Omladinska četa. U četi su bili mahom omladinci koji nisu imali više 
od osamnaest godina bez borbenog iskustva, a napad i bombardovanje avijacije u 
Gradištu doživjeli su kao prvo borbeno krštenje. Bili su bez oružja, pa je i 
ta okolnost mnoge omladince dovela u stanje psihičkog šoka. Neprijatelj je po 
sopstvenom priznanju imao četiri poginula i jednog ranjenog, a u izvještaju Štaba 
Brigade gubici neprijatelja se procjenjuju na 35 do 40 poginulih i veliki broj 
ranjenih.<sup>13</sup>^</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Za 
vrijeme bombardovanja, a i kasnije, naročito se istakla Antonija Zubović, 
bolničarka brigade. Ona je sama previla 28 ranjenih boraca. U tome joj je 
pomagala i Dobrila Blanuša, borac 4. bataljona, koja je ranjenima pružala prvu 
pomoć još za vreme bombardovanja. Pored arhive štabova bataljona i brigade, 
Nijemci su zaplijenili i propagandni materijal (partijsku i političku 
literaturu, spiskove članova KPJ, kandidata i SKOJ-a). Pošto su bili 
zainteresovani, Nijemci su dio zaplijenjene arhive dostavili svojoj višoj 
komandi gdje je prevedena i korišćena za procjenu i analizu partizanskog 
pokreta u Slavoniji. Posebno ih je zainteresovao članak iz brošure »Slavonski 
partizan«. Članak je napisao zamjenik komandanta III operativne zone Petar 
Drapšin.<a style="mso-footnote-id:ftn7" href="#_ftn7" name="_ftnref7" title><sup><span style="mso-special-character:footnote">[7]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Iz 
poraza u Gradištu izvučena je pouka koja se može sažeti u osnovni zaključak 
da je brigada bila iznenađena, jer nisu poštovane i sprovedene sve mjere 
borbenog obezbjeđenja: osmatranje, izviđanje, patroliranje, mrtve straže, 
obavještavanje i javljanje. Ipak, najteži propust učinjen je što je brigada 
odstupila od partizanskog pravila i preko dana ostala koncentrisana u selu 
nadomak brojnim neprijateljevim uporištima.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Sutradan, 
29. oktobra u 5 sati ujutru po naređenju Štaba Brigade, 1. četa 3. bataljona 
organizovala je zasjedu na cesti Bektež-Kula. Prema procjeni Štaba Brigade 
cestom je trebalo da se kreću njemačke jedinice u toku dana. Oko šest sati četa 
je zaposjela položaj na istočnoj ivici šume sa frontom prema cesti. Pošto ni 
posle šest sati očekivanja neprijatelj nije naišao, četa se povlačila pored 
samog Bekteža, uz put, zarobila 8 foklsdojčera, zaplijenila dvije konjske 
zaprege sa oko hiljadu kilograma brašna i oko 25 debelih svinja u ataru Bekteža. 
Procjena da će se neprijatelj kretati cestom Bektež-Kula bila je realna, ali 
je zasjedu trebalo postaviti odmah poslije završene borbe u Gradištu južno od 
Kule, a ne između Bekteža i Kule. Poslije završene borbe u Gradištu, 
neprijatelj je zanoćio u Kuli i, 29. oktobra rano ujutru, prevezao se kamionima 
u Slavonsku Požegu. U Bektežu je ostavio samo jedan vod radi ojačanja 1. čete 
2. bataljona njemačkog 741. pješadijskog puka.<a style="mso-footnote-id:ftn8" href="#_ftn8" name="_ftnref8" title><sup><span style="mso-special-character:footnote">[8]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Drugog 
dana poslije borbe u Gradištu pošto su pokopani mrtvi, a ranjeni evakuisani u 
bolnicu, za vrijeme političke nastave borcima je pročitana presuda ratnog suda 
pri Štabu Brigade o strijeljanju zamjenika intendanta Brigade Milenka Milanovića 
i borca Đure Đurića.<a style="mso-footnote-id:ftn9" href="#_ftn9" name="_ftnref9" title><sup><span style="mso-special-character:footnote">[9]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">U 
Brigadi su izvršene kadrovske izmjene. Za vršioca dužnosti komandanta 1. 
slavonske brigade određen je Radojica Nenezić, do tada zamjenik komandanta 
brigade. Za vršioca dužnosti zamjenika komandanta brigade određen je Josip 
Antolović, dotadašnji komandant 3. bataljona. Za vršioca dužnosti načelnika 
Štaba Brigade određen je Geoden Geca Bogdanović, komandant 2. bataljona. Za 
vršioca dužnosti komandanta 2. bataljona određen je Jovo Milaković a za vršioca 
dužnosti komandanta 3. bataljona Ivan Jergović. Sa dužnosti komandira 3. čete 
2. bataljona smenjen je Pero Anđelić i upućen u Štab 3. bataljona. Politički 
komesar čete je, takođe, smjenjen i upućen u četu kao borac. Smjenjivanje sa 
dužnosti teško je padalo starješinama u brigadi. To je za mnoge bilo 
oduzimanje i dijela njihove ličnosti i duše, a ponekad ravno i smrtnoj kazni. 
Međutim, smjenjivanje sa dužnosti u surovim uslovima rata bila je i izuzetna 
pedagoška i disciplinska mjera, koja je jačala odgovornost u izvršavanju 
borbenih i drugih zadataka. Za komandira 3. čete 2. bataljona postavljen je 
Filip Kovačević,<a style="mso-footnote-id:ftn10" href="#_ftn10" name="_ftnref10" title><sup><span style="mso-special-character:footnote">[10]</span></sup></a> 
a mjesto političkog komesara ostalo je upražnjeno. Na dužnost intendanta 
Brigade postavljen je Dušan Ostojić Osman.<a style="mso-footnote-id:ftn11" href="#_ftn11" name="_ftnref11" title><sup><span style="mso-special-character:
footnote">[11]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Omladinska 
četa koja je najviše stradala za vrijeme bombardovanja Gradišta privremeno je 
rasformirana, a borci upućeni u bataljone radi sticanja borbenih iskustava. 
Komandir omladinske čete </span><span style="font-size:
12.0pt;mso-ansi-language:EN-US" class="Bodytext4">Milan</span><span style="font-size:12.0pt" class="Bodytext4"> 
</span><span lang="HR" style="font-size:12.0pt;mso-fareast-language:HR" class="Bodytext4">Radivojević<a style="mso-footnote-id:ftn12" href="#_ftn12" name="_ftnref12" title><sup><span style="mso-special-character:footnote">[12]</span></sup></a> 
upućen je u 3. bataljon za komandira 2. čete, a politički komesar čete </span><span style="font-size:12.0pt;mso-ansi-language:EN-US" class="Bodytext4">Rudolf</span><span style="font-size:12.0pt" class="Bodytext4"> 
</span><span lang="HR" style="font-size:12.0pt;mso-fareast-language:
HR" class="Bodytext4">Car,<a style="mso-footnote-id:ftn13" href="#_ftn13" name="_ftnref13" title><sup><span style="mso-special-character:footnote">[13]</span></sup></a> 
postavljen je za rukovodioca Skoja u Brigadi.</span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><span class="Footnote24"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[1]</span></i></span></a><span class="Footnote24"><i><span lang="HR" style="font-size:6.0pt;mso-bidi-font-size:
12.0pt;mso-fareast-language:HR"> prema sjećanju Pere Kuprešanina, borca 3. čete, 
    4. bataljona.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title></a><span class="Footnote6pt23"><i><span lang="HR" style="font-size:6.0pt;mso-bidi-font-size:12.0pt;mso-fareast-language:
HR">u</span></i></span><span class="Footnote0"><i><span lang="HR" style="mso-fareast-language:
HR"> NOVJ od 1941. Jedan od organizatora ustanka u Kamenskom kraju. Bio je 
    komandir prve partizanske grupe 1941. Komandir čete, komandant bataljona, 
    zamjenik komandanta brigade, komandant brigade i komandant divizije. Narodni 
    heroj Jugoslavije i general-pukovnik u penziji.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[3]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    Arhiv VII, f. NOP-a, k. 1481, </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 17/8; k. 1481, </span><span style="mso-ansi-language:
EN-US;mso-fareast-language:DE">reg. </span><span lang="HR" style="mso-fareast-language:HR">br. 
    9; k. 1481, </span><span style="mso-ansi-language:EN-US;mso-fareast-language:
DE">reg. </span><span lang="HR" style="mso-fareast-language:HR">br. 26/4 i 
    Zbornik ..., tom V, knj. 9, dok. 7.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title></a><span class="Footnote0"><i><span lang="HR" style="mso-fareast-language:HR">Neposredni 
    učesnik događaja u selu Gradištu, kada su Nemci neposredno ugrozili</span></i></span><i><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span class="Footnote0"><i><span lang="HR" style="mso-fareast-language:HR">štab 
    12. slavonske brigade.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn5">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn5" href="#_ftnref5" name="_ftn5" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[5]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    Arhiv VII, Na, k. 40-H, </span><span lang="DE" style="mso-ansi-language:DE;mso-fareast-language:DE">reg. 
    </span><span lang="HR" style="mso-fareast-language:HR">br. 33/3.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn6">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn6" href="#_ftnref6" name="_ftn6" title></a><span class="Footnote0"><i><span lang="HR" style="mso-fareast-language:HR">Arhiv 
    VII, Na, k. 40-H, </span><span lang="DE" style="mso-ansi-language:DE;mso-fareast-language:
DE">reg. </span><span lang="HR" style="mso-fareast-language:HR">br. 33/3.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn7">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn7" href="#_ftnref7" name="_ftn7" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[7]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    U članku između ostalog piše: »Slavonski partizani su u prvoj fazi borbe 
    došli do bataljona i partizanskih odreda. Time je bio ispunjen samo jedan 
    dio zadataka. U drugoj fazi NOB-a u Slavoniji, partizanima predstoje još veći 
    i krupniji zadaci. U tu fazu bor-, </span><span style="mso-ansi-language:EN-US">be 
    </span><span lang="HR" style="mso-fareast-language:HR">partizani ulaze sa 
    brigadom. Zbog toga i nema veće časti za partizanskog borca nego da se 
    bori u redovima Prve partizanske brigade u Slavoniji. Zbog toga će svi 
    partizani, komandiri i politički komesari i cijeli narod Slavonije dati sve 
    od sebe za njeno jačanje i razvoj. Pozdravljamo borce naše prve brigade 
    koji treba da budu dostojni onih heroja koji su za ime brigade vezali ono što 
    je najljepše i najsvjetlije. Arhiv VII, Na 40-H, </span><span lang="DE" style="mso-ansi-language:DE;mso-fareast-language:DE">reg. 
    </span><span lang="HR" style="mso-fareast-language:HR">br. 33/3.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn8">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn8" href="#_ftnref8" name="_ftn8" title></a><span class="Footnote0"><i><sup><span lang="HR" style="mso-fareast-language:HR">,33</span></sup><span lang="HR" style="mso-fareast-language:HR">&gt; 
    Arhiv VII, Na K. 40-A, </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 33/3.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn9">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn9" href="#_ftnref9" name="_ftn9" title><span class="Footnote0"><i><span style="mso-special-character: footnote; mso-fareast-language: HR" lang="HR">[9]</span></i></span></a><span class="Footnote0"><i><span lang="HR" style="mso-fareast-language:HR"> 
    Milenko Milano vić, predratni član KPJ, strijeljan je zbog neizvršenja 
    naređenja i klevete. Đuro Đurić strijeljan je zbog toga što je za 
    vrijeme borbe u Gradištu prekršio partizansku zakletvu i zakopao pušku s 
    municijom. Strijeljanje ove dvojice, intimno nije prihvaćeno od boračkog 
    sastava.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn10">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn10" href="#_ftnref10" name="_ftn10" title><span class="Footnote6pt23"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[10]</span></i></span></a><span class="Footnote0"><i><span lang="HR" style="mso-fareast-language:HR"> 
    u NOVJ od 1941. Bio je borac, komandir voda i čete, komandant bataljona.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn11">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn11" href="#_ftnref11" name="_ftn11" title><span class="Footnote0"><i><span style="mso-special-character: footnote; mso-fareast-language: HR" lang="HR">[11]</span></i></span></a><span class="Footnote0"><i><span lang="HR" style="mso-fareast-language:HR"> 
    u NOVJ od 1941. Bio je borac Psunjskog partizanskog odreda, komandir voda, 
    komandir čete, intendant bataljona i brigade, zamjenik komandanta 
    bataljona, operativni oficir štaba brigade i komandant brigade. </span><span style="mso-ansi-language:EN-US">General-major 
    </span><span lang="HR" style="mso-fareast-language:HR">u penziji. Umro 
    avgusta 1986. u Beogradu.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn12">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn12" href="#_ftnref12" name="_ftn12" title></a><span class="Footnote0"><i><sup><span lang="HR" style="mso-fareast-language:HR">13?</span></sup><span lang="HR" style="mso-fareast-language:HR">) 
    Rat završio kao načelnik štaba brigade. Umro 1982. u Beogradu.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn13">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn13" href="#_ftnref13" name="_ftn13" title><span class="Footnote6pt23"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[13]</span></i></span></a><span class="Footnote6pt23"><i><span lang="HR" style="font-size:6.0pt;mso-bidi-font-size:
12.0pt;mso-fareast-language:HR"> u</span></i></span><span class="Footnote0"><i><span lang="HR" style="mso-fareast-language:HR"> 
    NOVJ od 1941. Bio je borac, politički komesar čete, rukovodilac SKOJ-a u 
    brigadi i diviziji, član Oblasnog komiteta SKOJ-a za Slavoniju i </span><span lang="DE" style="mso-ansi-language:DE;mso-fareast-language:DE">CK</span><span lang="DE" style="mso-fareast-language:DE"> 
    </span><span lang="HR" style="mso-fareast-language:HR">SKOJ-a Hrvatske.</span></i></span><i><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_15.htm"><b>Prethodni dokument</b></a></TD>
<TD><a href="46_17.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

