<html>
<head>
<meta http-equiv="Content-Type" content="text/html; charset=utf-8"><title>KOCA POPOVIC - COVEK 20. VEKA</title>
<style type="text/css">
<!--
@import url(/normal.css);
--></style>
<SCRIPT LANGUAGE="JScript">
xii = 1;
zii = 1;
function slika() {
xii+=1;
xii%=16;
slx.filters.revealTrans.Apply();
if(xii<9 ) {slx.src="/images/0682_"+"0"+(xii+1)+".jpg";}
if(xii>8 ) {slx.src="/images/0682_"+(xii+1)+".jpg";}
slx.filters.revealTrans.Play();
setTimeout("slika()", 3000);
}
</script>
<title>O predstavama - HALFLAJF</title>
<style type="text/css">
<!--
@import url(/normal.css);
--></style>
<SCRIPT LANGUAGE="JScript">
xii = 1;
zii = 1;
function slika() {
xii+=1;
xii%=16;
slx.filters.revealTrans.Apply();
if(xii<9 ) {slx.src="/images/0682_"+"0"+(xii+1)+".jpg";}
if(xii>8 ) {slx.src="/images/0682_"+(xii+1)+".jpg";}
slx.filters.revealTrans.Play();
setTimeout("slika()", 3000);
}
</script>
</head>
<body> 
<p>Ja jesam.  
<br>Ali ja nemam sebe.  
<br>Stoga mi tek bivamo.  
<br>Možda sam zaista "bačen u svet" – ali ko sam onda ja. Gde je moja suština, moj identitet. Svet je svečanost, strast i bol. Polje podsticaja. Ali i mašinerija. Mašinerija koja proizvodi mnoštvo, ali koja isto tako proizvodi naviku, dosadu, nuždu, skučenost, obamrlost.  
<br>Otuda se kao imperativ nameće život.  
<br>Sloboda.
<br>Umetnost.
<br>
<br>Polja snova...  
<br>
<br>!4. marta 1908, u Beogradu, u balkanskoj kasabi koja u to vreme energično i ponosno uzdiže svoju malograđanštinu na površini snažnog i oporog drevnog narodnog života, rođen je Konstantin Popović. Sin bogatog trgovca, vlasnika gotovo celog kvarta u tadašnjem gradskom centru, predodređen za život bogataškog gotovana poput većine iz svoje klase. Ili da se pridruži grupici slobodnih i nepokornih duhova koji su, iako malobrojni, već narušavali mir i spokoj patrijarhalne malograđanštine.  
<br>
<br>Vreme u kom je Konstantin – Koča rastao, bilo je vreme u kojem tehnologija demonstrira da čovek ne mora večno ostati deo ciklusa nastajanja iz praha i pretvaranja u prah, deo nevine prirode, već može i mora da svoju sudbinu i svoju stvarnost i budućnost uzme u svoje ruke...  
<br>Vreme u kojem je Frojd otkrivao neslućene potopljene kontinente ljudske seksualnosti...  
<br>Vreme  u kojem marksizam otkriva da čovek ne mora nužno biti večni rob svoje sitne pohlepe, borbe za egzistenciju ili za malograđanske simbole uspeha...   
<br>Čovek otkriva da u njemu postoji više ... nego što je ikad slutio. Više života, predstava, doživljaja, osećanja, više potencijala za neki budući izraz...  
<br>Tako čovek postaje centralna tačka i centralno pitanje. Na potpuno novi način, i više nego ikad, postaje važno šta čovek <b>jeste</b> po svom potencijalu i u svojoj suštini.  
<br>
<br>U suprotnosti prema futurizmu, koji vidi uzvišenost čoveka u njegovom otuđenju, u njegovoj mehanici i automatizmu, njegovom organizovanju - artikuliše se ideja nadrealizma, prema kojoj je u čoveku dragoceno ono što prethodi svakoj manipulaciji, svakom svesnom ili nesvesnom pokušaju saobražavanja sa društvenim zahtevima, svakoj cenzuri ili autocenzuri.  
<br>Apsolutna sloboda nevinom i netaknutom unutrašnjem svetu doživljaja i predstava! Tek pomoću nje možemo saznati šta čovek jeste i šta može da bude.  
<br>Andre Breton svojim manifestima otvara sezonu slobodnog puštanja snova na javu.   
<br>
<br>Čovek, ono subjektivno, oseća sebe većim, tajanstvenijim i značajnijim nego ikad, a apsolut izgleda bliži nego ikad.  
<br><table style=float:left><tr><td><img src="http://upload.wikimedia.org/wikipedia/en/2/21/Metamorphosis_of_Narcissus.jpg" style=float:left width=500></td></tr></table>

<br>Ova uzbudljiva mladost Evrope poklapa se sa mladošću Konstantina – Koče Popovića, beogradskog Parižanina i pariskog Beograđanina, svršenog studenta filozofije, rešenog kako to samo mladost ume da dosegne sve, i to odmah, i da se oslobodi svih ograničenja kojih se uopšte vredi osloboditi. Literata, vernik umetnosti, pesnik – samo ukoliko oseti da ima nešto što mora reći i što treba dati.   
<br>
<br>Ali malograđanština vrlo brzo uzvraća udarac. Uspaničena perspektivama slobode, ona pribegava veličanju laži i slepom obožavanju praznine. Nacionalnost, jednoobraznost, pokoravanje kao vrlina – to su antivrline straha od slobode. Kroz ljigavo laskanje sebi i sebi sličnima kao višoj rasi, iz traženja sigurnosti i identiteta u agresivnoj jednoobraznoj masi, širi se ideologija fašizma i nacizma.   
<br>Sloboda je brutalno napadnuta. San je ponovo zabranjen.   
<br>
<br>Jasno se pokazalo da se od ovog opakog protivnika nije moguće odbraniti pukim praktikovanjem slobode. Bila je neophodna disciplina. Efikasnost. Organizacija.   
<br>Mnogi su otišli korak dalje: osetili su da ovo zlo treba izlečiti u korenu, ukidanjem sistema koji reprodukuje bedu, otuđenje i podložnost manipulaciji. Smatrali su da je neophodna <b>revolucija</b>.   
<br>Mnogi nadrealisti tako su se povezali sa komunistima ili aktivno uključili u komunističku organizaciju. Preko komunističke organizacije, Koča Popović dospeo je u Španiju – na samu prvu liniju odbrane od fašizma.   
<br>
<br>Tu je upoznao mnoge buduće saborce i stekao vojna znanja i ratno iskustvo.   
<br><table style=float:right><tr><td><img src="http://www.artchive.com/artchive/p/picasso/guernica.jpg" width=500></td></tr></table>
<br>Ali Španija je pala.   
<br>Isto kao Čehoslovačka, Poljska, Norveška, Francuska, Holandija, Belgija, Jugoslavija...   
<br>
<br>Ali Jugoslavija se ponovo uspravila. Mali narod u zabačenom delu Evrope digao se protiv zla.  
Seljaci, đaci studenti, malobrojni radnici – pobunili su se protiv terora, pronašli su sebe u borbi za bolju i pravedniju budućnost. Prost i žilav svet, skromnog životnog vidokruga, navikao na oskudicu, sposoban da trpi, Ne može se zamisliti veća suprotnost nego između njih i mladog pesnika buržoaskog porekla, obuzetog problematikom izražavanja čovekovog unutrašnjeg sveta.   
<br>
<br>Ipak, Koča Popović je bio svestan da je neophodna borba protiv fašističkog zla. Da je neophodan veliki iskorak unapred celog društva. Revolucija.   
<br>
<br>Tako je sebi nametnuo disciplinu. Stavio je svoja znanja i sposobnosti na neograničeno raspolaganje borbi protiv fašizma i revoluciji.   
<br>
<br>I više od toga: na svoj način, zadržavajući ipak punu autonomiju apsolutne individualnosti, dopustio je sebi da bezrezervno prihvati te ljude i dopustio je da oni prihvate njega. Postali su jedno.   
<br>Tako je nastao drugi pojam koji se, uz nadrealizam, nerazdvojno vezuje za ime Koče Popovića: Prva proleterska. Zajedničke teškoće, napori, žrtve, gubici, uspesi, greške, vezali su zauvek Brigadu i Komandanta. Vezala ih je duboka međusobna vera: vera Komandanta da će Brigada učiniti sve što bi iko mogao učiniti, pa čak i više. I vera Brigade da Komandant nikad neće tražiti od njih ništa osim ono što je neophodno i što je najrazumnije u datoj situaciji.   
<br>
<br>Ovako je govorio Komandant o svojoj Brigadi:   
<br><i>"...U tom zamahu stvaralačke volje rukovodstva i naroda stvorena je 1. proleterska brigada. Od kojih ljudi? Od radnika, seljaka, studenata, većinom članova Partije i Skoja, već prekaljenih u prvim mesecima ratovanja, mnogih i u ilegalnoj borbi, ponesenih novim poletom koji je tada doživljavala naša oružana revolucija. 
<br>Već posle prvih borbi 1. proleterska je, kao kasnije i ostale proleterske jedinice, brzo stekla visoko borbeno iskustvo i određene borbene sposobnosti koje nisu bile, niti su mogle biti, drugo do izraz nekih najviših ljudskih vrednosti, koje su i same bile mera ljudskog smisla i pravednosti naše borbe. To je i sačinjavalo osnovnu sadržinu naše nadmoći nad neprijateljevom vojskom... 
<br>Danas to mogu reći. Neprekidno sam se divio spokojnoj hrabrosti proletera. Efikasnost bez nemira i užurbanosti, samouverenje bez hvalisavosti, odlučnost i upornost u izvršavanju zadataka, bez vike, jedna stalna pribranost i u najtežim situacijama. 
<br>Sve se to ispoljavalo i izbijalo u neprekidnim borbama sa neprijateljem. Manje smo se odmarali — bili tvrđi i svežiji; slabije se hranili —- bili žilaviji; slabije naoružani — ubojitiji; bez motorizacije — brži. Skuplja je bila svaka naša smrt, naše je disanje imalo drukčiju, posebnu vrednost. Kao da su se sve naše muke, napori i teškoće zgušnjavali u ubojit prkos, kao da su se preokretali u našu prednost. 
<br>Kada danas govorim o svemu tome, to za nas jeste prošlost, ali nije sećanje ni uspomena, niti će, mislim, ikada to biti. To što smo bili proleteri nije podatak u našem životopisu. Za nas je to vezano za čitavo naše biće, za ceo život. Zato i o našim poginulima, najboljima među nama, ne govorimo kao o mrtvima, nego kao da se još nalaze na nekom posebno odgovornom zadatku, pa se nisu vratili. 
<br><table style=float:right><tr><td><img src="/images/20013.jpg" style=float:left width=500></td></tr></table>
Rat se odavno završio. Život nas je rasturio u razne krajeve i na razne dužnosti. Ali kada se sretnemo ili sastanemo, razgovaramo kao da nastavljamo staru drugarsku priču koju nikad nismo ni prekinuli. 
<br>Svi su oni bili neobični obični ljudi. Neobični kao revolucija, obični kao narod koji ih je poslao na isturene borbene položaje. U vremenu presudnom za naš oružani ustanak, za celu našu istoriju oni su bili na visini revolucije i neizmernih, ali i zanosnih zadataka koje je ona postavljala pred naše pokolenje. I eto, oni su, u to neopozivo vreme, bili sposobni da zbiju sve što je bilo najlepše u njima kao ljudima i komunistima u neslućenu životnu snagu, da prerastu sami sebe, izdignu se do te visine..."</i> 
<br>
<br>
<br>Nizale su se mnoge borbe i mnoge blistave pobede.   
<br>Livno avgust 1942.   
<br>Jajce septembar 1942.   
<br>Teslić, januar 1943.   
<br>Gornji Vakuf, mart 1943.   
<br>Nevesinje, mart 1943.   
<br>Kalinovik, mart 1943.   
<br>Foča, maj 1943.   
<br>Sutjeska, jun 1943.   
<br>Vlasenica, jun 1943.   
<br>Zvornik, juli 1943...   
<br>
<br>Komandant Brigade postaje komandant Prve proleterske divizije. Kao komandanta divizije upoznaje ga Vilijam Dikin, šef britanske vojne misije. Dikin je jasno uočio složenost Kočine ličnosti i njegovog položaja, ali i njegovu svesnu bezuslovnu disciplinu i potpunu posvećenost zadatku:   
<br><table style=float:left><tr><td><img src="/images/14387.jpg" style=float:right width=500></td></tr></table>
<br><i>Uredan, napet, promišljeno kontrolisan osetljivim i disciplinovanim umom i snagom volje, Popović je bio intelektualac, vojnik izvanredne darovitosti, što je možda bilo i tuđe njegovoj unutrašnjoj prirodi. Poticao je iz imućne beogradske porodice i rano se odvojio od svog domaćeg porekla posle studija filozofije na univerzitetu. Otišao je u Pariz, gde se kretao u nadrealističkim krugovima, u levičarskom svetu pesnika, književnika i umetnika. Bilingvalan, govorio je sarkastičnim, uglađenim francuskim jezikom, i u njegova mentalna utvrđenja nije se moglo prodreti. Njegove sarkastične primedbe bile su kao udarac mačem. Respektujući protivudare, uvek je bio na oprezi. 
<br>Postepeno je iz svoje mladalačke neobuzdanosti ušao u disciplinu tajnih aktivnosti ilegalne jugoslovenske komunističke mašine. Upućen je sa grupom odabranih članova Partije u Španiju, preko centra za balkanske dobrovoljce, kojim je rukovodio Tito, a koji je organizovan u Parizu pod okriljem Kominterne. 
<br>Popović se borio u redovima španske republikanske vojske, a ne u internacionalnim brigadama, i postao je artiljerijski kapetan. Ovo iskustvo bilo je njegova vojna škola, i on nije propustio nijedan aspekt španskog preludijuma. 
<br>Po završetku španskog građanskog rata pobegao je preko Francuske i, koristeći se ilegalnim partijskim kanalima, vratio se u Jugoslaviju. 
<br>Jednom mi je rekao da je 1940. godine bio mobilisan kao rezervni oficir u Kraljevsku jugoslovensku vojsku, i njegov pukovnik mu je dao zadatak da pazi na podrivačke aktivnosti u puku. 
<br>Posle aprilske kapitulacije 1941. godine Koča Popović je za vreme ustanka u Srbiji organizovao Kosmajski partizanski odred, koji je predstavljao kadar za obuku mnogih budućih partizanskih komandanata (uključujući Pavla Ilića). Kad je formirana Prva proleterska brigada, postao je njen komandant i docnije, logičnim napredovanjem, komandant Prve proleterske divizije. 
<br>Popović je bio usamljeni vuk, samotan čovek, s retkim trenucima neopreznosti. Imao je primese vojnog genija i mržnje prema ratu. Bio je oprezan u sklapanju prijateljstva i branio je s vraškom veštinom totalno poštenje uma i srca. 
<br>Kao komandant divizije, sa svojim sigurnim instinktom i munjevitim shvatanjem trenutnih situacija, Koča Popović je odjednom osetio slabu tačku u obruču nemačkog okruženja severno od Sutjeske i neposredno je doprineo našem spasavanju. 
<br>Često sam bio u njegovom društvu i prihvatao njegove smišljene i duhovite doskočice. Hladno i promišljeno neustrašiv i zagonetan po prirodi, bio je idol jedinica, ali ga je malo ljudi poznavalo. 
<br>Njegov nedostatak trpeljivosti u privatnim raspravama skrivao je, obično sa uspehom, duboko razumevanje reakcionarnog britanskog kapitaliste, koga smo mi — kako je voleo da kaže — predstavljali.</i> 
<br><table style=float:right><tr><td><img src="/images/20011.jpg" style=float:left width=500></td></tr></table>
<br>Na kraju rata komandant Druge armije, zatim načelnik Generalštaba, Koča se ipak brzo vratio civilnim   
državnim poslovima, gde je njegova sposobnost, suptilnost i istančanost došla do punog izražaja.   
<br>Posleratna Jugoslavija bila je zemlja u radikanim promenama i zemlja u brzom napredovanju, ali i zemlja sa velikim teškoćama i iskušenjima. Mobilizacija najširih masa bila je povezana sa ograničavanjem javnog izražavanja i izrazitom duhovnom šturošću. Još jedan težak zahtev za jednog izrazitog individualistu, zahtev potčinjavanja ovoj rigidnoj disciplini, Koča je prihvatio kao neminovnost i kratkotrajnu fazu.   
<br>Srećom, do procvata nije trebalo dugo čekati. Koča mu je veoma mnogo doprineo na svom polju. Jugoslaviji je kao zemlja u revolucionarnim promenama, istovremeno ugrožena od velikih sila, bila neophodna međunarodna afirmacija. Isto tako, blokovski duboko podeljenom svetu bila je neophodna alternativa neprekidnom stanju bipolarne napetosti. U tom prostoru Jugoslavija je izgradila svoju spoljnu politiku aktivne miroljubive koegzistencije i postala šampion međunarodne saradnje i politike nesvrstavanja. Toj fascinantnoj međunarodnoj afirmaciji, formulisanju i unapređivanju njene aktivne, miroljubive i nezavisne pozicije, bitno je doprineo Koča Popović kao ministar inostranih poslova u tom periodu.   
<br>Nakon toga, kao potpredsednik Republike posle Aleksandra Rankovića, Koča je postao simbol opšte liberalizacije društvenog života u zemlji i slabljenja ideoloških stega. Kad je zemlja ušla u burna politička previranja u kojima je Partija istovremeno suzbila nacionalizam i liberalizam u svojim redovima, Koča Popović se diskretno i disciplinovano povukao iz javnog života u penziju. Verujući u opšte dobre namere jugoslovenskih rukovodilaca, i ne želeći da komplikuje njihovu situaciju, zadržao je svoje sumnje i rezerve za sebe.   
<br>Uz dužno i nepokolebano poštovanje iskazao je svom vrhovnom komandantu poslednju počast na Titovoj sahrani, kao jedan od odabranih saradnika koji su nosili njegov kovčeg.   
<br>Svoju imovinu, koja se sastojala od spisa i beležaka, dokumenata i fotografija, radne sobe, velike biblioteke i kolekcije gramofonskih ploča, zaveštao je kao legat Arhivu Beograda. Od 2005. ovaj legat dostupan je istraživačima.   
<br>Verovao je u Jugoslaviju.   
<br>Verovao je u revoluciju.   
<br>Iznad svega verovao je u ljudsku savest i perspektivu slobode za čoveka.   
<br>Ipak, doživeo je da njegovi ideali pred kraj njegovog života budu ponovo pogaženi i da zlo ponovo zavlada. Mnogo puta upozoravao je na bujanje nacionalizma i na pogubnu i neodgovornu Miloševićevu politiku. Rekao je: "Ja sam protiv svakog nacionalizma, jer je nacionalizam najniži oblik društvene svesti." Nažalost, bez nekog odjeka.    
<br>Ostaje nam samo da se pitamo: zašto 1990. nije bilo mladih ljudi sposobnih i odlučnih da se suprotstave zlu onako kako mu se Koča Popović suprotstavio u svojoj mladosti.   
<br>I da se pitamo gde su oni danas. Da se zajedno izborimo da se ne ostvari Kočino gorko proročanstvo iz juna 1991: "Ma kakva budućnost. Budućnost Srbije je daleka."     
</body></html>