<html>
<head>
<meta http-equiv="Content-Type" content="text/html; charset=utf-8">

<title>Nikola Milovanovic - DRAZA MIHAILOVIC</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Nikola Milovanovic - DRAZA MIHAILOVIC</b><br>


<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_57.htm"><b>Prethodni dokument</b></a></TD>
<TD><a href="11_59.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3><span lang="DE" style="mso-ansi-language:DE">NEUSPELI POKUŠAJI U RUMUNIJI<o:p>
</o:p>
</span></h3>
<p class="MsoNormal" style="text-indent:10.0mm"><span style="mso-ansi-language:
EN-US">Tražeći saveznike u susednim zemljama za borbu protiv NOP u 
Jugoslaviji, Draža Mihailović je uporno nastojao da stvori oslortac i u 
rumunskim reakcionarnim političkim i vojnim krugovima. Ovaj zadatak on je prvo 
poverio komandantu Krajinskog korpusa, majoru Velimiru Piletiću, kome je uputio 
sledeće &quot;instrukcije&quot; za rad u Rumuniji:<o:p>
</o:p>
</span></p>
<p class="MsoNormal"><span style="mso-ansi-language:EN-US">&quot;Pojas dunavske 
klisure naseljen našim življem i deo Banata koji drže Rumuni predstavlja onaj 
deo rumunske državne teritorije na koji su prirodno upućene naše pretenzije i 
aspiracije. Do ovoga rata Jugoslavija se bila formalno odrekla tih svojih 
prirodnih težnji i aspiracija s obzirom na rodbinske veze dveju dinastija. Međutim, 
kako se u ovom ratu Rumunija stavila na stranu sila osovine, a protiv svojih 
saveznika iz prošlog rata, pa čak i oružano stupila protiv njih, to se 
pobedom saveznika imaju zadovoljiti sve teritorijalne težnje rumunskih suseda 
koji su se stavili na stranu saveznika.<o:p>
</o:p>
</span></p>
<p class="MsoNormal"><span style="mso-ansi-language:EN-US">Ta prostorija, na 
koju prirodno reflektiramo posle ovoga rata, treba da bude proistorija na kojoj 
će se još u toku trajanja rata razviti naša živa delatnost. Koristeći sadašnji 
oslabeli državni aparat rumunske vlade, treba ne samo naš živalj, nego i 
rumunske mase pridobiti da sutra nedvosmisleno uđu u novu našu državu 
Kraljevinu Jugoslaviju, kao u pravu i istinsku njihovu Otadžbinu.<o:p>
</o:p>
</span></p>
<p class="MsoNormal"><span style="mso-ansi-language:EN-US">Znači, na toj 
teritoriji još za vreme trajanja ovoga rata treba potpaliti i razviti plamen 
oslobodilačke borbe sličan gigantskoj borbi koja se vodi na teritoriji 
Jugoslavije. S druge strane, treba razviti disidentsku akciju protiv rata koji 
sada vodi Rumunija u zajednici sa silama osovine.<o:p>
</o:p>
</span></p>
<p class="MsoNormal"><span style="mso-ansi-language:EN-US">Prema tome, za period 
od sada pa do kraja rata postavljeni su kako politički, tako i vojnički 
ciljevi koje smišljenim i veštim radom treba ostvariti. Da bi se ovo moglo 
ostvariti, težište akcije treba preneti na samo tle rumunske teritorije. Ovo 
će izvršiti delovi Jugoslovenske vojske u Otadžbini koji će se u tome cilju 
prebaciti na rumunsko tlo, oslanjajući se na prethodno pripremljene veze na 
tamošnjoj strani. Ovi delovi pretstavljaće jezgro oko koga će se prikupiti 
svi disidentski elementi, dok cela akcija ne dobije razmere jedne široke i smišljene 
organizacije, koja će obuhvatiti jednu veću prostoriju i veću masu 
ljudi,&quot;<o:p>
</o:p>
</span></p>
<p class="MsoNormal" style="text-indent:10.0mm"><span style="mso-ansi-language:
EN-US">Radi toga Mihailović, u svojim &quot;Instrukcijama&quot;, pod 
&quot;III&quot;, nare</span><span lang="SR" style="mso-ansi-language:SR">đ</span><span style="mso-ansi-language:EN-US">uje:<o:p>
</o:p>
</span></p>
<p class="MsoNormal"><span style="mso-ansi-language:EN-US">&quot;Razviti usmenu 
i pismenu propagandu protiv rata; izneti delatnosti i istorijat rumunskih 
partija i destruktivnih elemenata na čelu sa Antoneskom; Antoneska predstaviti 
kao izdajnika rumunskog naroda koji se predao nemačkim interesima;<o:p>
</o:p>
</span></p>
<p class="MsoNormal"><span style="mso-ansi-language:EN-US">oglasiti ga za 
vinovnika svih velikih žrtava koje je rumunski narod podneo u ljudstvu i 
materijalu, tako da je potpuno osiromašio i doveden u ropski položaj prema 
Nemačkoj. Okriviti ga kao jedinog krivca zbog smanjenja rumunske teritorije na 
račun Madžara (Erdelj) i na račun Bugara (Dobrudža).<o:p>
</o:p>
</span></p>
<p class="MsoNormal"><span style="mso-ansi-language:EN-US">Koordinirati rad sa 
najpopularnijom nacionalnom grupom u Rumuniji protivnoj sadašnjem režimu 
Antoneska i njegove izdajničke klike, kao i sa svima ostalim nacionalnim 
grupama koje su iole popularne u rumunskom narodu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ustanoviti 
vezu sa grupom Manija, Gvozdenom gardom Horije Sime i ostalima.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Uhvatiti vezu 
i osloniti se na Jevreje, koji svesrdno hoće da pomognu destruktivne, 
disidentske i sve ostale elemente u borbi protiv sadašnjeg režima. Prema 
Jevrejima biti veoma pažljiv, jer su naklonjeni komunizmu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Koristiti ih 
materijalno što više.&quot;<sup>1</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Major Mirko Lalatović je 13. maja 1942. godine uputio Mihailoviću telegram 
u kome kaže da Siniša Ocokoljić razvija propagandu u južnom delu Banata i da 
Gvozdena garda želi vezu sa četnicima, a zatim dodaje: <i>&quot;...</i> moje 
mišljenje: moramo biti oprezni zbog naših aspiracija na jedan deo Banata. 
Javite mi.&quot;<sup>2</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Na osnovu ovog izveštaja, Mihailović je 24. maja 1942. obavestio tadašnjeg 
predsednika emigrantske vlade Slobodana Jovanovića:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">&quot;Ovih 
dana uhvatio sam vezu sa Gvozdenom gardom i data su im potrebna uputstva za 
organizaciju ustaničke garde u Rumuniji. </span><span style="mso-ansi-language:
EN-US">Ž</span><span lang="EN-GB">ivalj do Turn Severina potpuno za nas. U 
izgledu je i sastanak Horija Sime sa mojim predstavnikom. Pored svega toga, ipak 
smo obazrivi.&quot;<sup>3</sup></span></p>
<p class="MsoNormal" style="text-indent:10.0mm"><span lang="EN-GB">Znatno 
kasnije, 25. septembra 1942. godine, Ocokoljić obaveštava Mihailovića da 
pripadnici Nacional-carinističke stranke skupljeni oko Maniua traže vezu sa 
ljudima iz Mihailovićeve organizacije i moli od Mihailovića uputstva za dalji 
rad. Zatim kaže da je dao direktivu za propagiranje bekstva rumunskih vojnika i 
za vršenje sabotaže na železnicama i u fabrikama.<sup>4</sup></span></p>
<p class="MsoNormal" style="text-indent:10.0mm"><span lang="EN-GB">Mada je 
Mihailović uporno insistirao na očvršćivanju uspostavljenih veza i stvaranju 
novih u Rumuniji, on nije bio zadovoljan postignutim rezultatima. Izveštaji 
koje je dobijao svodili su se na manje značajne obaveštajne podatke i 
informacije o situaciji u Rumuniji.</span></p>
<p class="MsoNormal" style="text-indent:10.0mm"><span lang="EN-GB">Uočivši teškoće 
oko uspostavljanja veza sa reakcionarnim političarima, Piletić je počeo da se 
orijentiše na ličnosti preko kojih je prctpostavljao da će moći da se 
domogne oružja i municije. O tome on početkom maja 1943. godine obaveštava i 
Mihailovića, navodeći da je preko majora Trifunca stupio u kontakt sa nekoliko 
generalštabnih oficira i da pregovori sa njima počinju za koji dan. On naglašava 
da će glavni zahtev, u tim pregovorima, biti liferovanje oružja.</span></p>
<p class="MsoNormal" style="text-indent:10.0mm"><span lang="EN-GB">A, zatim, 10. 
maja Piletić izveštava Mihailovića:</span></p>
<p class="MsoNormal"><span lang="EN-GB">&quot;Usled nedostatka odlučnosti sa 
rumunskim predstavnicima, stvar teče izvanredno polako. Vojnici i političari 
traže izlaza iz situacije. Sem izraza vrlo velikih simpatija za Čiču, ništa 
stvarno nije postignuto. Svi su izgledi da će Rumuniju okupirati Nemci. Veliki 
haos stvaraju dezerteri sa fronta i izbeglice, kao ruski padobranci, rumunske 
narodnosti koji su u ropstvu prošli kroz komunistički kurs. Pregovori za oružje 
nastavljaju se, ali idu veoma sporo.&quot;<sup>5</sup></span></p>
<p class="MsoNormal" style="text-indent:10.0mm"><span lang="EN-GB">Osvrćući 
se, krajem 1943. godine, na postignute rezultate, Piletić u telegramu upućenom 
5. decembra Mihailoviću kaže:</span></p>
<p class="MsoNormal"><i><span lang="EN-GB">&quot;V</span></i><span lang="EN-GB"> 
Rumuniji za sada ništa ne radim, pošto nemam pogodnog vođe. Tamo se može 
raditi samo oko Temišvara, i to preko trgovaca, zanatlija i posednika, tj. 
sasvim konspirativno ...&quot;*</span></p>
<p class="MsoNormal" style="text-indent:10.0mm"><span lang="EN-GB">Prema 
Mihailovićevom ovlašćenju, u jesen 1943. godine dr Đura Đurović je uputio 
u Bukurešt svoga pašenoga Branka N. Maksimovića, sa zadatkom da uspostavi 
kontakt sa šefom Nacional-carinističke stranke Maniuom. Maksimović je proveo 
izvesno vreme u Bukureštu i nekoliko puta je razgovarao sa Maniuom. O tim 
razgovorima uputio je Mihailoviću i pismeni izveštaj, ali tom izveštaju se 
malo verovalo:</span></p>
<p class="MsoNormal"><span lang="EN-GB">&quot;Posle kratkog ispitivanja političke 
situacije i ankete koju sam izvršio, došao sam do zaključka da je jedini čovek 
budućnosti Maniu.</span></p>
<p class="MsoNormal"><span lang="EN-GB">Odmah sam stupio u direktnu vezu sa 
njime i održao tri sastanka od kojih je svaki trajao po dva sata. Za celo vreme 
razgovora video sam da Maniu oseća veliku ljubav prema Srbima i da iznad svega 
ceni i poštuje čuvenog Dražu. Govoreći o njemu vidi se neko strahopoštovanje 
i želja da do kraja uspe, jer, po njegovim rečima, 'jedini je Draža taj koji 
će da spase ovaj deo Balkana i Evrope od rasula, pljačke i od komunizma, koji 
ovde propagira samo ološ'. Bilo bi potrebno dosta vremena da se opšte raspoloženje 
i osećanja njegova prema Srbima i Draži iznesu.</span></p>
<p class="MsoNormal" style="text-indent:10.0mm"><span lang="EN-GB">Njegova osećanja 
i želje prema nama deli sa njim devedeset posto rumunskog naroda.</span></p>
<p class="MsoNormal" style="text-indent:10.0mm"><span lang="EN-GB">Sadašnji 
položaj Maniua u Rumuniji je taj da ga sve političke stranke, a isto tako i 
ljudi van politike, smatraju za čoveka budućnosti. Njegov stav prema 
Antoneskuu je nepomirljiv, jer Nemce smatra za neprijatelje Rumunije. Jedina 
linija gde se prećutno slažu je ta što je i Maniu beskompromisni neprijatelj 
komunista. U pogledu budućnosti, odnosno u pogledu poslednje etape ovoga rata, 
namera njegova je ta da kada počne ofanziva Anglo-Amerikanaca, izvršiće državni 
udar i odmah će sa svim snagama da napadne Madžarsku i pozadinu nemačkog 
fronta, dok će preko Dunava da stupi u direktnu vezu sa Dražom, kako bi ga 
snabdeo svim potrebnim stvarima. Njegove operacije, odnosno operacije njegove 
vojske upravljaće se uglavnom prema planu saveznika, a kao glavnog posrednika 
između njega i saveznika ili u neku ruku i Vrhovnog zapovednika priznao bi samo 
Dražu. Za Tita i komunističku bandu neće ni da čuje, dok su Hrvati u 
njegovim očima obični zločinci. Ne samo on i njegova okolina nego i cela 
Rumunija sa ushićenjem govori o najpopularnijem gerilcu Draži.</span></p>
<p class="MsoNormal" style="text-indent:10.0mm"><span lang="EN-GB">Izvođenje državnog 
udara u Rumuniji ne bi naišlo na neke veće teškoće, jer vojska jedva čeka 
taj momenat, jer svi očekuju oslobođenje kao i mi i ostali narodi. Uspeh državnog 
udara bio bi olakšan i time što Nemci u Rumuniji nemaju neke kontingente 
vojske kojii bi nesto ozbiljno mogli da urade, jer bi u najkraćem roku bili 
savladani...</span></p>
<p class="MsoNormal" style="text-indent:10.0mm"><span lang="EN-GB">Prema tome bi 
bilo neophodno potrebno da u najkraćem roku bude jedan stalan izaslanik Dražin 
kod Maniua, koji će biti u vezi sa našom Glavnom komandom i preko koga će Draža 
da izdaje sva uputstva za rad, a što je najvažnije, da on izda naređenje za 
državni udar u Rumuniji, jer bi to bilo od neocenjive važnosti pred 
saveznicima.</span></p>
<p class="MsoNormal" style="text-indent:10.0mm"><span lang="EN-GB">Verujući da 
će taj plan da se usvoji, organizovao sam celu službu u Rumuniji tako da će 
sva naređenja biti hitno prenošena gde treba. Isto tako u Bukureštu će 
prilikom mog povratka tamo proraditi i emisiona radio-stanica, tako da će 
direktna veza biti stalna.</span></p>
<p class="MsoNormal" style="text-indent:10.0mm"><span lang="EN-GB">Prema mome 
planu, bez obzira na sadanju mo.ju situaciju, verujem da ću biti u Bukureštu 
najdalje kroz 30 do 40 dana, tako da ću kroz kratko vreme stupiti u vezu preko 
već organizovanog kanala sa našom komandom kako bih dobio detaljna uputstva za 
rad, kada ću da pošaljem i izveštaj o situaciji koja će tada biti tamo. 
Predviđam na osnovu razgovora vođenih tamo da će eventualno i pre 
pre-uzimanja vlasti od strane Maniua biti omogućene i neke pošiljke 
materijala, o Čemu ću već blagovremeno da obavestim. To mi nije kao sigurno 
obećano, ah se na tome radi.&quot;<sup>7</sup></span></p>
<p class="MsoNormal"><span lang="EN-GB">Na poleđini ovog izveštaja, Draža je 
svojeručno stavio sledeću pri-medbu:</span></p>
<p class="MsoNormal" style="text-indent:10.0mm"><span lang="EN-GB">&quot;Iako je 
izveštaj fantastičan, ipak ideje treba ponovo proučiti, a) dobijanje oružja 
od Rumuna — b) veze radiom sa Rumunima.&quot;</span></p>
<p class="MsoNormal"><span lang="EN-GB">U izjavi od 23. juna 1952. godine, 
Branko Maksimović, kao osuđenik, daje sledeći opis svog boravka u Rumuniji:</span></p>
<p class="MsoNormal" style="text-indent:10.0mm"><span lang="EN-GB">&quot;Septembra 
1943. godine Đurović mi je poverio zadatak da odem u Rumuniju, da stupim u 
vezu sa dr Juliom Maniuom, kako bi se u Rumuniji organizovao ustanak i borba 
protivu Nemaca, a time da se to poveže sa organizacijom DM. Meseca oktobra iste 
godine, otputovao sam za Rumuniju, stupio sam u vezu sa Maniuom, gde sam se zadržao 
15 dana. </span><span lang="DE" style="mso-ansi-language:DE">Dr Đurović je bio 
šef propagandnog otseka Vrhovne komande i generalni sekretar Nacionalnog 
komiteta DM. Maniu je predsednik Zemljoradničke stranke i bivši pretsednik 
vlade, i bio je neprijateljski raspoložen prema Nemcima i u opoziciji prema 
Antoneskuu. Kako sam od pre rata poznavao Rumuniju i neke ljude u Rumuniji koji 
su pripadali Zemljoradničkoj stranci; to sam preko jednog od njih — 
Aleksandra Gavrilovića, koji je bio predsednik jugoslovenske kolonije u Bukureštu, 
boravio u stanu njegovog brata koji je imao lekarsku ordinaciju — ne sećam se 
ulice ni broja, kao ni imena njegovog brata. Maniu je tada legalno živeo u 
Rumuniji. Sa Maniuom sam se sastao nekoliko puta i razgovarao o mogućnosti 
organizovanja otpora protivu Nemaca, a isto tako i protivu Mađara, što je 
Maniu vrlo rado prihvatio. On mi je izneo da je momentalno nemoguće da se u 
Rumuniji digne ustanak, ali da će u momentu kada se sovjetske trupe približe 
Rumuniji, izvršiti državni udar i da će rumunska vojska da stane na stranu 
saveznika i da napadne Nemce. Pored toga, on mi je rekao da je narod u Rumuniji 
spreman da na poziv njegov i njegovih saradnika okrene oružje protiv Nemaca. Ništa 
u ovim razgovorima nije bilo konkretno utvrđeno, jer je moj dolazak u Rumuniju 
bio samo informativne prirode, a definitivne i konkretne zaključke trebali smo 
da donesemo prilikom moje druge posete...&quot;<sup>8</sup><o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Maksimović piše 
da je pri povratku bio uhapšen od Nemaca, te tako nije došlo do njegovog 
ponovnog odlaska u Rumuniju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">I kasniji 
Mihailovićevi pokušaji, kao i ovi prethodni, završavali su se neuspehom.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Osvrćući se 
na pitanje uspostavljanja veze sa rumunskim opozicionarima, Mihailović je u 
toku istrage, maja 1946. godine, izjavio:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Moj pokušaj prema Rumuniji bio je stalan, kao i prema Bugarskoj ... 
Ali to nisu bile ostvarene veze. Pokušaji su bili stalni, naročito na Piletlćevom 
terenu ...&quot;°<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">O svim tim 
pokušajima da Mihailovićeva organizacija uspostavi neki solidniji kontakt sa 
opozicionim grupama u Rumuniji, dr Đura Đurović je, prilikom suđenja 1945. 
godine, rekao:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Znam da su komandanti u istočnoj Srbiji, a naročito puk. Pavlović, 
imali zadatak da hvataju vezu s Rumunijom i u cilju kupovine oružja i u cilju 
političke saradnje sa opozicionim grupama. Draža se žalio da mu ovi oficiri 
nisu uspeli ništa da svrše sa Rumunima.&quot;<sup>10</sup><o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Tako su Mihailovićevi pokušaji da ostvari savez sa građanskim 
partijama Rumunije koje su bile u opoziciji prema vladajućem režimu, i koje 
bi, po njegovom predviđanju, trebalo da budu nosioci vlasti posle rata, doživeli 
neuspeh.</span>
<p>
<br>
<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_57.htm"><b>Prethodni dokument</b></a></TD>
<TD><a href="11_59.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

