<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 1</b><br> 

<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_196.htm"><b>Prethodni dokument</b></a></TD>
<TD><a href="4_14_1_198.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BR. 197</strong></p>
<p align="center"><strong>OBAVEŠTENJE DOBROSAVA JEVĐEVIĆA OD 30. NOVEMBRA 
1942. KOMANDI OPERATIVNIH JEDINICA ISTOČNE BOSNE I HERCEGOVINE O SAGLASNOSTI 
KOMANDE 2. ITALIJANSKE ARMIJE SA ČETNIČKOM OPERACIJOM PROTIV NOV i POJ U 
ZAPADNOJ BOSNI I DALJOJ LEGALIZACIJI ČETNIČKIH JEDINICA1</strong></p>
<p>Majoru Pantiću, kapetanu Zečeviću, Petru Samardžiću i Tomi Guzini</p>
<p>Nevesinje</p>
<p>Ponovno sam proverio stvar i dobio najsigurnije garancije da ustaši ne samo 
da neće doći u Hercegovinu nego da moraju da napuste2 Mostar, prvi bataljon u 
četvrtak a drugi u nedelju. Ima izgleda da neće smeti da idu ni u Stolac, kako 
smo ranije govorili. Postoji mogućnost da ustaši napadnu Ita-lijane, ali to bi 
nam bilo od Boga poslato i onda bi išli do Zagreba i definitivno likvidirali 
Hrvatsko pitanje. Prema tome sa naše strane puna opreznost i pripravnost, ali 
ni u kom slučaju nikakav akt nasilja. Stolačka brigada nije još dobila 
instrukcije da se mirno drži, prema tome i njoj najstrožija naređenja da ni 
po koju cenu ne izazove sukob. Mogu Vam javiti još jednu radosnu vest. Odobrili 
su Talijani da mogu povesti brodovima 3000 ljudi u Knin.3 Prema tome ostvariće 
se vruća Čičina želja, a tom prilikom možemo preneti i topove a ne samo 
stanice. Ove priložene depeše4 odmah najhitnijim putem treba da se pošalju do 
stanice i to automobilom do Uloga a dalje brzim konjima. Ovo je najhitnije. Neće 
biti zahvaljujući hrvatskoj gluposti nikakvih posledica radi naših nasilja u 
Bišini.5 isto tako zatekao sam ovde radiogram da druga armija pristaje da mi 
legalizuje i dade hranu za još 6000 četnika u Hercegovini. Samo je nezgoda što 
oni smatraju našom zonom liniju Nevesinje—Ulog—Kalinovik—Stolac, a sa 
druge strane te linije da ne možemo držati naše bataljone. Prema tome moći 
ćemo samo Konjic da legalizujemo, mostarski srez nikako.6 Oni traže da se povuče 
odmah i bataljon iz Blagaja, pa treba na neki formalni način ukloniti te ljude 
privremeno dok ja svršim posao i u isti mah izvestiti diviziju Murđe u 
Mostaru, da je dislociran bataljon iz Blagaja. Mislim da ću doneti i skije i 
sve ostalo što treba. Potsećam ponovo da se trupama javi da ostave 10% 
uniformi za Bosnu. Potsećam da bez obzira na ove velike stvari treba goniti 
komuniste i izvršiti onaj razmeštaj trupa u Udrežnje kao i postaviti oficira 
u Bišinu. Treba dok se ja vratim već početi propagandu za odlazak u pomoć 
braći u Dinari, da se stvar može brzo završiti, jer ja ću tražiti čim se 
vratim da se trupe pokrenu. Treba požuriti telefonsku liniju do Nevesinja. 
Treba saslušati i na muke udariti one iz Biograda, koje Vlado7 pozna, da odaju 
sa-učesnike. Treba da Tomo svrši onu stvar sa Viđenom.8 Treba kontrolisati 
otpremu hrane sa Plužina u Ulog. Imam impresiju da nema dovoljno kuraži 
kapetan Milutinović9 za akciju u Hodbini, treba ga pritegnuti da se to izvrši.</p>
<p align="center">Sa verom u Boga za Kralja i Otadžbinu!</p>
<p align="center">30 novembra 1942. god.</p>
<p align="center"><strong>Vojvoda Jevđević</strong></p>
<p>Ako Baćović dođe pre mene a ja javim radiogramom iz Sušaka da se priprema 
mobilizacija za Knin, recite majoru da uzme snaga iz Rogatice, Srebrenice, Foče 
i Čajniča, iz sarajevskih i kalinovačke brigade 1000 ljudi, a ostatak iz Crne 
Gore i Hercegovine.</p>
<p>Nemojte da Vam u Nevesinju Talijani viđaju ovu vojsku što smo je pripremili 
za Hodbinu. Može vojska da odlazi do Buska i da se vraća u selo a ako trećeg 
decembra ode bata-ljon ustaša onda je povući.</p>
<p align="center">Tomo,</p>
<p align="center">Šaljem ti prepis pisma Jevđevićevog. Dođi ujutro da se po 
ovome razgovorimo</p>
<p align="center"><strong>Vladimir</strong>10</p>
<p>&nbsp;</p>
<p>1 Fotokopija prepisa originala (pisanog na mašini, latinicom) u Arhivu VII, 
Ča, k. 232, reg. te. 26/14.</p>
<p>2 Reči »da napuste« napisane su u levom gornjem uglu sa znakom da se ubace 
na to mesto.</p>
<p>3&nbsp; Radi se o prebacivanju četničkih snaga radi operacije protiv 
partizanskih jedinica u zapadnoj Bosni. Opširnije o tome, vidi dok. br. 198, 
203, 204, 206, 211, 212 i 215—218.</p>
<p>4&nbsp; Tim depešama redakcija ne raspolaže.</p>
<p>5&nbsp; Odnosi se na nasilje jedinica Nevesinjske četničke brigade nad 
srpskim i muslimanskim stanovništvom izvršenim novembra 1942. u Bišini i 
Blagaju. Jevđević je 29. novembra 1942. naredio komandantu po-menute brigade i 
komandi nevesinjskog sreza da prekinu sa daljim akcijama nasilja zbog pretnje 
italijanskih vojnih vlasti da će zbog toga povući naredbu o odlasku ustaša iz 
Hercegovine. Te četničke akcije izvođene su upravo u vreme kada je Jevđević 
privodio kraju pregovore sa komandom italijanske 2. armije o legalizaciji četničkih 
jedinica u re-jonu Konjica, Uloga, Kalinovika i Trnova i o isporuci hrane i 
opreme za te jedinice i za još 3.500 četnika u Hercegovini (Arhiv VII, Ča, k. 
231, reg. br. 15/7; u ovoj knjizi vidi dok. br. 198).</p>
<p>6&nbsp; Četničke jedinice su kasnije u oba sreza legalizovane (vidi dok. 
br. 208).</p>
<p>7&nbsp; Vladimir Zečević.</p>
<p>8&nbsp; Verovatno se odnosi na italijanskog poručnika Viđaka (vidi dok. br. 
174, nap. 4).</p>
<p>9 Vladimir, žand. kapetan, komandant Mostarske četničke brigade.</p>
<p>10 Belešku je dopisao Vladimir Zečević.</p>
<p>
<br>
<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_196.htm"><b>Prethodni dokument</b></a></TD>
<TD><a href="4_14_1_198.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
