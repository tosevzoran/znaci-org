<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_60.htm"><b>Prethodni dokument</b></a></TD>
<TD><a href="27_62.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote0" style="margin-top:0mm;margin-right:0mm;margin-bottom:0mm;
margin-left:126.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark57"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">MAZG</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext3Italic6">A</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;line-height:normal;background:transparent"><span lang="SR-CYR" style="font-size:26.0pt;font-family:&quot;Times New Roman&quot;;
mso-fareast-language:SR-CYR" class="Bodytext9pt">&nbsp;<o:p>
</o:p>
</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Mazga 
. .. Mazga . . . Mazga ...</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U ritmu koraka, 
poluglasno, ponavljao sam tu reč idući u koloni koja se vijugavo penjala uz 
brdo.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Hej!.. . Mazga!.. . 
Još kakva si mazga, Čordašu — podsmešljivo mi dobaci Marko Draško, koji 
je brektao iza mene pod teretom puškomitraljeza.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Namah se trgoh, kao 
krivac uhvaćen na delu. Okrenuh se i besno odmerih Marka od glave do pete. 
Pogled mi se zaustavi na široko razlivenom osmehu njegovog dobroćudnog lica. 
Besan, zarežah na njega:</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Mazgo!. . Ne! . . 
Ti si mula . . . Mula, i to kakva mula! Kad te pretovare, ne umeš ni da se čiftneš, 
a ja ti se, vala, čiftam sa sve četiri i kad treba i kad ne treba. Ja sam 
mazga, a ti si mula, pa smo kvit.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Hajde!. . Hajde! . 
. Šta ti bi? — zbunjeno se branio Marko.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Šta mi bi? . . Ništa, 
Marko ... — popustih i ubrzah korak da bih stigao kolonu.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Za sve vreme marša 
Marko je bio uza me i dobrodušno je pokušavao da me odobrovolji. Bio sam kivan 
na samog sebe što sam dopustio da glasno mislim i da to Marko čuje</span><span lang="SR-CYR" style="font-size:9.0pt;
font-family:&quot;Times New Roman&quot;;mso-fareast-language:SR-CYR" class="HeaderorfooterItalic9">,</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
pa sam se prema njemu odnosio čak i drsko.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uveče, kad smo se 
ulogorili, usamljen sam večerao, a odmah zatim legao malo po strani, bojeći se 
da ću u snu opet sanjati mazgu i da će mi njeno mnjakanje parati uši, a njene 
oči moliti za milost. Ta mazga koju sam ubio između Golog vrha i Ifsara ne da 
mi više mira noću.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Marko, koji je, 
verovatno, primetio da sam utučen i Da se klonim razgovora s drugovima, priđe 
i leže do mene.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Jedno vreme smo obojica 
ćutali i prevrtali se po zemlji u želji da se što udobnije namestimo na 
rapavom tlu. Posle izvesnog vremena čuh kako me Marko šapatom zove.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Šta je, Marko? — 
upitah ga.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ništa . . . A šta 
je to s tobom? — upita on mene.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Oćutao sam razmišljajući 
da li da mu poverim i da mu kažem šta me muči. Ako kažem, moglo bi se desiti 
da on to nekom drugom ispriča, a ovaj da prenese dalje i da svi saznaju, pa da 
mi se smeju. Marka dobro poznajem i ne verujem da bi pričao i prepričavao naš 
razgovor. Znam da je široke duše i da u nezgodi pritiče drugu u pomoć.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Marko! — zovnuh 
ga tiho.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Šta je? — odazva 
se on.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Mora me muči još 
od Ifsara . . . Marko . . .<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ispričaću ti ali 
nemoj da posle drugom pričaš — rekoh i ućutah da čujem šta će on reći.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ma šta ti pada na 
pamet? Šta je to? . . Koji vrag? Ispričaj mi . . .<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Znaš . . . kad smo 
pomlatili Talijane na Kapku i Ifsaru? . . Bilo je dosta mrtvih . . . Bilo je 
dosta plena u oružju, opremi i . . .<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I tu zastadoh.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— I? . . .<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— . . . I dosta smo 
mazgi zaplenili. Dosta ih je i uginulo. Bilo ih je i ranjenih. Eto, jedna 
ranjena mazga odonda me svake noći progoni.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Kako? Kako progoni?<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Lepo, sećaš li se 
kad su me kritikovali što sam u borbi napustio desetinu trčeći za Talijanima?<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Sećam se, pa?<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— E, kad sam jurio za 
Talijanima nabasao sam na jednu mazgu s prebijenom prednjom nogom. Bilo mi je žao 
mazge, Marko!. . . Znaš, valjda, da kad konj slomi nogu, tu ništa ne pomaže. 
Strpaš mu ćogu u gips, ali teško zaraste, pa zato se odmah i ubija, da se ne 
bi mučio. Vidiš . . . bilo mi je žao mazge, pa pomislih: oslobodiću je muka. 
Bila je na dvadeset metara od mene a ja podigoh jednu talijanku sa zemlje, nanišanih 
u glavu i — okinem! A kad tamo, prebijem joj samo donju vilicu. Drugi put 
opalim . . . Isto . . . Jadna mazga pođe prema meni da je zaštitim. Ja i treći 
put okinem u glavu i pogodim je ispod očiju, a ona i dalje posrće prema meni. 
Onda zažmurim i učini mi se kao da mi neko šapnu: &quot;Gađaj u srce&quot;. 
Nisam dobro ni nanišanio, opalim i pogodim je ispod plećke. Krv šibnu kao iz 
šmrka, a mazga se ipak dokotrlja do mene na tri noge, pade i crče. Gledala me 
je ta mazga celo vreme pravo u oči dok je bila živa i kad je crkavala. Sada 
stalno sanjam njene oči. Muči me eavest. Šta je ona skrivila? Zbog čega sam 
morao da je ubijem? Stalno sam sebi govorim da sam je trebao pokositi puškomitraljezom, 
a ne da je mrcvarim onom talijanskom prangijom. Dobro... Žabari su hteli našu 
zemlju i dobili su je zavečito, ali šta je mazga skrivila. Nije mi žao 
Talijana. Tako im i treba, prezirem i njih Švabe. Mrzim ih. To su golaći bez i 
trunke mozga u glavi. Za njih drugi misle. Hitler i Musolini dernjaju se: 
&quot;Mi smo viša rasa i nacija&quot;, a oni, mazgovi, to primaju... Ponosni 
su, jer su, tobože, nešto više od ostalih naroda. Misle da će ceo svet biti 
njihov i da će ceo svet biti Nzihovo roblje. Kakvi idioti!... Njih treba bez 
milosti trebiti...<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Eto, vidiš, a 
ubiješ mazgu, pa zlo. Osetiš se čovekom, a ne dželatom i krvnikom. Znaš, 
Marko, uvek mi je bilo teško u duši kad vidim kako šinteri jure pse po gradu. 
Ako slučajno vidim da se kokoš kolje, onda zbogom ručku. Eto, ova prokleta 
mazga opet mi je probudila samarićansku dušu. Vrag da je nosi!... A kad mi 
pobegne Švaba, Talijan, ustaša ili četnik, pojedem se od muke što je umakao.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Marko! — zovnuh 
ga.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Oj! — odazva se 
on.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Sad se plašim da 
drugovi ne doznaju šta me muči, pa da kažu: &quot;Eno, Ćordaša plače nad 
mazgom&quot;.<o:p>
</o:p>
</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Znaš šta, Dušane, 
i ja ne bih tako lako digao pušku na životinju... Ni vuka, čini mi se, ne bih 
ubio, akamoli domaće stvorenje. Ali šta ćeš, u ratu su ljudi gori od 
vukova.. Ubij, da te ne ubiju! I tako ostaneš živ. Potpuno te razumem i 
stvarno neću pričati. Ko zna? Možda bi se ljudi stvarno i smejali...</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Marko opruži ruku, 
dohvati me za rame, prodrma od milja i ućuta.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:
SR-CYR" class="Bodytext3Spacing2pt">Dušan ĆORDAŠ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_60.htm"><b>Prethodni dokument</b></a></TD>
<TD><a href="27_62.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
