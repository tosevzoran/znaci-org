<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_159.htm"><b>Prethodni dokument</b></a></TD>
<TD><a href="31_161.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">TUŽNI 
RASTANAK SA JOVOM PUZIĆEM</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:21.0pt;line-height:
91%"><span lang="DE" style="mso-ansi-language:DE">Nakon dugog i zamornog marša 
od Žepča, preko vrha Vrašića i Turbeta, stigosmo 17. oktobra 1943. godine u 
selo Zijamet (istočno od Bugojna). Bio je sunčan dan, pa smo se više nalazili 
napolju nego u kućama. Oko 13 časova 21. oktobra 1943. godine komesar 
bataljona Danilo Simonović i ja sedeli smo u bašti i ćaskali o raznim događajima. 
Nakon izvesnog vremena upitah ga šta misli, da li će naš komandant Jovo Puzić 
preboleti rane. Odgovor je sledio: &quot;Pa sigurno, rana nije teška&quot;. 
Meni beše drago što se komesarovo mišljenje slagalo sa mojim.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ovaj naš razgovor skoro nismo ni završili, a dođe kurir iz štaba 
divizije, iz Bugojna. Upitah ga, po običaju, šta ima novo. Kurir odgovori da 
nosi poštu za štab naše brigade, a da ima i pisama od porodica za naše borce 
iz Petrovca i Drvara (sastav naše brigade bio je sa tog terena). Kada sam čuo 
šta kurir reče, obradovao sam se i pomislio: &quot;Verovatno ima pismo i za 
mene&quot;. Nakon toga rekao sam kuriru: &quot;Daj poštu za našu brigadu pa ćemo 
je poslati po našem kuriru, a ti sedi da se odmoriš. Kad se naš kurir vrati 
iz štaba brigade, i ako bude pošte za štab divizije, ti ćeš je 
poneti&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kurir nam predade poštu i sede da se odmori. Komesar i ja na brzinu 
pregledasmo pisma. Naravno, pisma nisu bila sa poštanskom markom i žigom kako 
je to normalno, već obična koverta na kojoj je pisalo ime, prezime i jedinica 
onoga kome je namenjeno. Na jednom od njih je stajalo: &quot;Puzić Jovo, 
komandant Trećeg bataljona treće krajiške brigade&quot;, a na drugoj strani: 
&quot;Puzić Mira i njen sin&quot;. </span><span lang="EN-GB">Ovo pismo stavih 
na stranu, a ostala podelismo borcima. Pozvah kurira Božu Lajića i dadoh mu poštu 
za štab brigade i pismo za našeg komandanta, koji je u to vreme bio u 
brigadnoj bolnici (ranjen 14. oktobra 1943. godine na Han-Bili, kada smo napali 
jednu nemačku motorizovanu kolonu, koja se probijala prema Travniku). Nisam ni 
završio ovaj razgovor sa Lajićem o odlasku u štab brigade, kad primetih 
kurira koji je dolazio iz štaba brigade. Odmah mi se učinio neraspoložen jer 
nema onog osmeha na licu i normalnog pozdrava, kako smo to naučili u takvim 
susretima. </span><span lang="DE" style="mso-ansi-language:DE">Moja sumnja nije 
bila bez osnova.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Upitah 
kurira što je tako neveseo, ali mi on bez odgovora na pitanje predade poštu i 
sede. Brzo otvorih poštu i na moje uzbuđenje pročitah naredbu štaba brigade: 
da je Jovo u 9 časova podlegao ranama i da pošaljemo jednu četu za sahranu. 
Kada ovo pročitah, pođoše mi suze niz lice. </span><span lang="EN-GB">Komesar 
primeti to i samo dodade: &quot;Sigurno je umro drug Puzić?&quot; Na brzinu 
postrojismo bataljon i saopštismo borcima da je jutros umro naš komandant Jovo 
Puzić. Ceo bataljon pognute glave, sa suzama u očima, sasluša ovu tužnu 
vest. Posle toga, naredih komandiru 1. čete Ćiću Čubrilu da povede četu da 
sahranimo našeg voljenog komandanta.</span></p>
<p class="MsoNormal" style="line-height:91%"><span lang="EN-GB">Kada smo krenuli 
prema štabu brigade, predložio sam komesaru da otvorimo pismo koje je bilo upućeno 
Jovi i pročitamo šta mu piše drugarica. Nakon izvesnog kolebanja, složismo 
se obojica da to učinimo. </span><span lang="DE" style="mso-ansi-language:
DE">U pismu je otprilike stajalo:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Dragi naš Jovo, da li će te ovo pismo zateći živa i zdrava? Ja i 
naš sin smo dobro i jedva čekamo kada će se ovaj prokleti rat završiti pa da 
ponovo budemo zajedno ...&quot; Posle ove rečenice nisam više mogao da čitam, 
predao sam pismo komesaru. Idući uz put, razmišljao sam o ovom prokletom ratu 
koji prosto guta ljude onda kada su najpotrebniji. Supruga i sin čekaju da im 
se posle završenog rata vrati njihov voljeni suprug i otac, a mi sada idemo da 
ga sahranjujemo! Oni koji ga najviše vole o tome ništa ne znaju.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Idući 
dalje razmišljao sam: &quot;Kako je lepo biti neoženjen, kada čovek ide u 
rat! Nema šta da žali, a ako pogine neće ostaviti iza sebe onog ko će 
misliti na njega i tugovati celog zivota, kao što je ovaj Jovin slučaj. 
Zamislite: žena čeka muža, a sin oca i ne znajući da ga više nikada neće 
videti, pa čak možda ni za njegov grob saznati! Oni ne znaju da pismo ne čita 
onaj kome je upućeno, već njegovi drugovi koji tog momenta polaze da ga 
sahranjuju.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Posle 
hoda od jednog sata stigosmo do štaba brigade, uzesmo sanduk sa posmrtnim 
ostacima i odnesosmo na raskrsnicu puteva koji vode od Rostova prema Travniku i 
Bugojnu. Iskopali smo raku na raskrsnici puteva i sahranili našeg voljenog 
druga. Prilikom sahrane uzeo sam pismo od komesara i stavio ga na sanduk, rekavši: 
&quot;Ako ga nisi živ pročitao, neka bude pored tebe&quot;. Minutom ćutanja 
odali smo poslednju poštu svom komandantu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nekoliko dana pre njegove smrti, došao je kod njega komandant brigade Vlado 
Bajić da ga obiđe i da mu zaželi što brže ozdravljenje. Tom prilikom mu je 
rekao: &quot;E moj Jovo, kakva je bila potreba da ti, kao komandant bataljona, 
jurišaš na nemačke topove? Tvoj bataljon je odličan i nije bilo potrebno da 
ti ideš na juriš u streljačkom stroju. Ti, kao starešina, treba da izdaješ 
naređenja&quot;. </span><span lang="EN-GB">Umesto odgovora na ove primedbe, on 
je samo upitao Bajića: &quot;Zašto Travnik nije zauzet?&quot;</span></p>
<p class="MsoNormal" style="text-indent:18.0pt;line-height:91%"><span lang="EN-GB">Borba 
u kojoj je Puzić bio ranjen trebalo je da omogući da se Travnik odseče od 
Han-Bile i Zenice, pa da se onda tako izolovan napadne. Međutim, pošto je 
neprijatelj odbacio naše snage sa ovog prostora, otpala je i akcija za Travnik.</span></p>
<p class="MsoNormal" style="line-height:91%"><span lang="EN-GB">Drug Puzić nije 
bio samo dobar komandant i hrabar borac, već i omiljen od svih. </span><span lang="DE" style="mso-ansi-language:DE">Bio 
je neobično hrabar i u najtežim borbama. Uvek veseo i raspoložen posle uspešno 
završenih akcija. Obično se dešava da su starešine stroge, oštre, jer ih 
uslovi u ratu primoravaju na to. Međutim, Puzić nije bio takav. U najtežim 
momentima on ispriča poneku šalu, ili anegdotu na račun nekog od boraca i 
njihovog držanja u borbi.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Pri 
napadu na Sinj septembra 1943. godine, posle kapitulacije Italije, dejstvovali 
smo preko sela Glavica, južno od Sinja. Nismo uspeli da ga oslobodimo, jer je 
neprijatelj imao jake snage u garnizonu, a i zbog zakašnjenja jedinica 4. 
divizije koja je trebalo da napadne sa severa. Rano izjutra 22. IX doleteše od 
Mostara dve eskadrile nemačkih &quot;štuka&quot; i osuše mitraljesku vatru na 
naš bataljon. Mesto na kome smo se nalazali nije bilo pošumljeno, pa smo bili 
prinuđeni da se krijemo po vinogradima. Pošto je to bio kraj septembra, grožđe 
je već bilo sazrelo. Ležali smo jedan pored drugog, kad mi Puzić reče: 
&quot;E moj Buđoni, nekad nije loše kad nas neprijatelj natera u vinograd, pa 
ako poginemo bar ćemo siti poginuti&quot;. Iako je tog momenta neprijatelj 
mitraljirao, iako su nam meci sipali oko nogu, njemu je bilo do šale!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nama nije ni palo na pamet da beremo grožđe, jer smo znali da je to grožde 
dalmatinskog siromašnog seljaka i da od tog grožđa zavisi život njegove 
porodice. Baš tada naiđe čovek srednjih godina, visok, mršav. Rekosmo mu da 
se skloni pored nas da ne bi poginuo, jer su i dalje mitraljirali nemački 
avioni. Covek, sedeći pored nas, baci pogled na čokote vinograda ispod kojih 
smo ležali, pa primetivši da ga nismo dirali predloži da ga beremo i da je 
bolje da ga mi pojedemo nego proklete Švabe Puzić mu se na tome zahvalio i 
rekao da nas ima mnogo, pa kad bi svaki borac dobio po jedan grozd, on bi ostao 
bez ičega.<span style="mso-spacerun: yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span><o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Rastali 
smo se sa ovim seljakom koji nas Je sa cuđenJem posmatrao i krenuli smo prema 
Miću, jer je neprijatel nadirao <i>iz</i> tog pravca.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Eto, takav je 
bio Jovo Puzić.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Anđelko RODlĆ BUĐONI</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_159.htm"><b>Prethodni dokument</b></a></TD>
<TD><a href="31_161.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

