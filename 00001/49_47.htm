<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_46.htm"><b>Prethodni dokument</b></a></TD>
<TD><a href="49_48.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b>Ponovo u 
Trnovskoj šumi<o:p>
</o:p>
</b></p>
<p class="MsoNormal">&nbsp;<o:p>
</o:p>
</p>
<p class="MsoNormal">Za vreme boravka Gradnikove brigade u Vipavskoj dolini i na 
Krasu neprijatelj je u Trnovu ponovo uspostavio uporište sa garnizonom od oko 
150 nemačkih policajaca i slovenačkih domobrana. Štab korpusa doneo je odluku 
da 23. februara izjutra snagama Bazoviške brigade i uz podršku prateće čete 
31. divizije napadne i likvidira uporište u Trnovu. Kosovelova brigada imala je 
zadatak da jedinice Bazoviške obezbedi od eventualne intervencije neprijatelja 
od Cola i Crnog Vrha, a Vojkova (bez jednog bataljona) da postavi obezbeđenje 
prema Idriji.</p>
<p class="MsoNormal">Najodgovorniji zadatak, pored Bazoviške brigade, imala je 
Gradnikova. Ona bi morala 22. februara da krene sa položaja koji su se nalazili 
u rejonu Lokve — Čepovan i da u toku noći posedne nove položaje na liniji 
Zagorje — Sv. <span lang="DE" style="mso-ansi-language:DE">Gabrijel — Sv. 
Danijel. Pošto to nije mogla, i napad na Trnovo trebalo je odgoditi za jedan 
dan dok se Gradnikova brigada vrati iz Vipavske doline. Do ovog zakašnjenja te 
brigade došlo je jer je štab bio obavešten da se duž druma Gorica — Ajdovščina 
nalaze jake neprijateljske snage, pa se brigada vratila na ranije položaje. 
Iako je njen štab primio u toku sledeća dva dana od štaba divizije više 
telegrama da odmah krene, to se nije moglo učiniti jer &quot;neprijatelj još 
ima zasede od Gorice do Ajdovščine. Na odseku Črniče — Ajdovščina nalazi 
se oko 400 Nemaca i 50 do 100 domobrana.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>&quot;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Brigada je 
ponovo pokušala 22. februara uveče i pod vrlo teškim uslovima uspela je da se 
probije. Štab divizi je bio je ubeđenja da se brigada mogla ranije probiti i 
zato je kaznio štab brigade strogim ukorom zbog neizvršenja naređenja.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada, ojačana 1. bataljonom Vojkove i jednim vodom minera, posela je položaje 
već do tri časa izjutra: 3. bataljon u rejonu Zagorja, 2. na Sv. Gabrijelu, 1. 
na Sv. Danijelu, a 1. bataljon Vojkove, kao brigadna rezerva, u selu Voglarji 
gde se nalazio i štab brigade. Neprijatelj je osetio naše pripreme za napad, 
pa nas je preduhitrio i povukao snage iz Trnova. Jedinice 2. bataljona sukobile 
su se sa njegovim jedinicama koje su se povlačile. Posle uspešne borbe 
naneseni su im gubici i one su razbijene.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Oko 8 časova 
ujutru, ispred položaja 3. bataljona kod Zagorja pojavila se jedna patrola od 
15 vojnika. Ona je odbijena i morala se vratiti u Grgar. Istovremeno je iz 
Solkana stigla pod Sv. Gabrijel jedna jača kolona, gde su se nalazili položaji 
2. bataljona. Mada je njen napad bio potpomognut snažnom artiljerijskom i 
minobacačkom vatrom, ona je posle dvočasovne borbe odbijena. U tim borbama, 
sudeći po našim izveštajima, ubijena su 24 neprijateljska vojnika. Na našoj 
strani ranjena su četvorica, među kojima i načelnik štaba brigade.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Bataljoni su 
na položajima ostali do mraka kad su se povukli nešto više: 1. bataljon u 
Trnovo, 2. u Voglarje i 3. u Podgozd, dok se 1. bataljon Vojkove brigade vratio 
u njen sastav.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Idućeg dana 
1. bataljon se morao hitno povući iz Trnova, jer su saveznici koji još nisu 
bili obavešteni o promeni sitaucije na tom sektoru imali nameru da bombarduju 
Trnovo. </span>A kad je i to sređeno on se vratio u selo. Desno od njega, u 
rejonu Sedoveca nalazio se 2. bataljon, a na njegovom levom krilu, u rejonu sela 
Rijavci, bio je 3<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a>.</p>
<p class="MsoNormal"><span lang="DE" style="mso-ansi-language:DE">*<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku 26. 
februara neprijatelj sa sektora Trnova nije preduzimao nikakve ofanzivne akcije 
protiv Gradnikove brigade. Međutim, 27. februara vođene su veoma teške borbe. 
Rano izjutra krenula je neprijateljska izvidnica od oko 50 vojnika iz pravca Pri 
Peči prema Ravnici ali je brzo odbijena. Uskoro zatim prema Trnovu je pošla 
druga neprijateljska kolona, jačine oko 400 vojnika, i izvršila jak pritisak 
na položaje 1. i 3. bataljona. Neprijatelj je uspeo da izbije na neke visinske 
tačke iznad druma, mada su jedinice Gradnikove brigade u više navrata jurišale 
i pokušale da ga odbace sa osvojenih položaja. Tek popodne, kad mu je 3. 
bataljon veštim manevrom izbio iza leđa, on se počeo povlačiti. U borbi je 
ubijeno 30, a ranjeno 20 neprijateljskih vojnika.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Još žešće 
borbe Gradnikova brigada je vodila 28. februara. Prvi sukob je počeo sa jednom 
kolonom od oko 100 ljudi koja je iz Grgara krenula prema Trnovu. Kolona je 
odbijena. Istvremeno je iz Ajševice i Kromberka krenula u istom pravcu i druga 
neprijateljska kolona jačine odi oko 200 vojnika. U toku dana neprijatelju su 
ispred Trnova stizala nova pojačanja, pa se ispred položaja Gradnikove brigade 
uskoro našlo oko 500 njegovih vojnika koji su energično napadali uz jaku podršku 
artiljerijske i minobacačke vatre. Borba je trajala sve do noći. Neprijatelj 
je, posle četiri uzastopna juriša, uspeo da probije položaje brigade, jer je 
našim jedinicama ponestalo municije. Čim su jedinice dobile municiju, 2. 
bataljon je krenuo u protivnapad i odlučnim jurišem odbacio neprijatelja na 
stare položaje. Gubici na neprijateljskoj strani bili su veliki.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Nemci su u 
toku noći ostali na položajima, što je nago veštavalo da su pripremljeni na 
dugotrajniju akciju. Stizale su vesti iz Trnovske šume da neprijatelj i tamo vrši 
sve veći pritisak na položaje Gregorčičeve i Kosovelove brigade ispred 
Otlice i Predmeje i to ne samo od Cola, već i iz Vipavske doline koju su u toku 
poslednjih dana četnici potpuno okupirali. Do ponovnog napada u oba pravca došlo 
je 1. marta. Nemci su značajan uspeh postigli samo na sektoru Cola, gde su se 
kroz odbrambene položaje jedinica 30. divizije probili na Otlicu, dok je napad 
na položaje Gradnikove brigade pretrpeo neuspeh. &quot;Gradnikova brigada 
potiskuje neprijatelja koji se očajno brani. Izvodi se artiljerijski dvoboj 
između naše i neprijateljske artiljerije<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a>, 
saopštava štab divizije štabu korpusa. U toku 2. marta nije bilo značajnijih 
promena, sem što su se Nemci ubrzano pripremali za odlučujući napad koji je, 
po njihovom planu, trebalo da počne 3. marta.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pripreme za 
nov napad morale su biti veoma solidne, jer su Nemci došli do zaključka 
&quot;da su banditi dobro naoružani automatskim naoružanjem, da imaju dobro 
rukovodstvo i da je njihov zadatak u tome da se svim sredstvima domognu Vipavske 
doline kao važne baze za snabdevanje. U poslednjim borbama kod njih više nema 
dosadašnje taktike izvlačenja. Neprijatelj se uporno brani, a u nekim slučajevima 
oštro napada. Treba računati i na mogućnost da se neprijatelj povuče prema 
severu, ukoliko se nađe u teškoj situaciji. Iz izjava zarobljenika se vidi da 
je kod bandita došlo do velike nestašice hrane.<a style="mso-footnote-id:ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a>&quot;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U ovoj 
neprijateljskoj akciji koju su Nemci nazivali &quot;Ribecal III&quot; učestvovale 
su dve borbene grupe.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prva borbena 
grupa &quot;Cušnajd&quot; (&quot;Zuschneid&quot;) bila je sastava: tri SS 
policijska bataljona, jedinice domobranskog 1. udarnog puka, dva bataljona nedićevskog 
1. srpskog dobrovoljačkog korpusa i jednog ruskog kvislinškog bataljona. </span>Jačina 
snaga oko 4.000 do 5.000 ljudi.</p>
<p class="MsoNormal"><span lang="DE" style="mso-ansi-language:DE">Drugom 
borbenom grupom &quot;Kesterman&quot; (&quot;Köstermann&quot;) komandovao je 
komandant 730. pešadijskog puka 710. pešadijske divizije<a style="mso-footnote-id:ftn5" href="#_ftn5" name="_ftnref5" title><span style="mso-special-character:footnote" class="MsoFootnoteReference">[5]</span></a> 
Kesterman. Grupu su sačinjavali: dva bataljona 730. pešadijskog puka, jedna četa 
3. bataljona 10. SS policijskog puka sa baterijom topova, delovi 182. policijske 
planinske izviđačke čete i još neke manje pionirske i artiljerijske 
jedinice. Njena jačina bila je oko 2.500 neprijateljskih vojnika.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Borbena grupa 
&quot;Kesterman&quot; nastupala je preko Trnova u pravcu Lokvi i imala zadatak 
da hitno izbije u Lokve i da &quot;posle osvajanja Lokvi izviđačkim delovima 
neprekidno kontroliše put Lokve — Predmeja kako bi blagovremeno sprečila 
povlačenje bandita prema severu,<a style="mso-footnote-id:ftn6" href="#_ftn6" name="_ftnref6" title><span style="mso-special-character:footnote" class="MsoFootnoteReference">[6]</span></a>&quot; 
dok je borbena grupu &quot;Cušnajd&quot; delom snaga napadala u pravcu Col — 
Otlica — Predmeja — Lokve, a druge snage je angažovala da spreče 
eventualni prodor snaga 9. korpusa iz Trnovske šume u Vipavsku dolinu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Borbena grupa 
&quot;Kesterman&quot; napadala je položaje Gradnikove i Bazoviške brigade. 
Neprijatelj je, uz jaku artiljerijsku podršku, krenuo u napad 3. marta rano 
izjutra. Gradnikova brigada se sukobila sa snagama jačine nešto oko 600 
neprijateljskih vojnika koji su napadali u dve kolone: jedna iz Grgara u pravcu 
sela Puštale, a druga iz Ravnice prema Podgozdu. Kada se ova druga kolona 
probila u Zavrh, jedinice Gradnikove brigade izvršile su protivnapad i odbacile 
je nazad, ali usled velike neprijateljske nadmočnosti naše jedinice su bile 
prisiljene da se povlače korak po korak prema Lokvama, te je neprijatelj predveče 
izbio na liniju Zavrh — Trnovo — Rijavci.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Četvrtog 
marta borbe su se nastavile nesmanjenom žestinom. Prvo su počele južno od 
Lokvi, jer je tamo Gradnikova brigada uspešno zadržavala neprijatelja, ali je 
najzad popustila, pa se preko Lokvi povukla na liniju Kobilica — Lazne. Položaje 
na Kobilici (k. 930) poseo je 2. bataljon, dok su položaji 1. i 3. bataljona 
bili južnije, u rejonu Lazni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ovim se pogoršala 
i situacija za Bazovišku brigadu koja se posle povlačenja Gradnikove pomerila 
jugoistočno od druma Trnovo — Lokve. Kad je neprijatelj najzad uspeo da 
probije položaje Gradnikove brigade i upadne u Lazne, odakle je krenuo prema 
Gorenjoj Trebuši, štab korpusa je naredio da se Bazo viška i Kosovelova 
povuku u pravcu Mrzle rupe, a Gradnikova na sektor Dolenje Trebuše.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku prva 
dva dana operacije &quot;Ribecal III&quot; neprijatelj je, prema našim 
podacima, samo na sektoru Gradnikove brigade imao oko 40 mrtvih i mnogo ranjenih 
vojnika.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada se u toku noći 4/5. marta povukla sa visova istočno od Čepovanske 
doline u pravcu Dolenje Trebuše, iznad koje je zauzela položaje snagama 1. i 
2. bataljona, dok je jedna četa 3. bataljona, zajedno sa Gre-gorcičevom 
brigadom, 6. marta napala neprijatelja u Gorenjoj Trebuši. Prvi napad nije 
uspeo. Ali kad je idućeg dana Gregorčičeva brigada ponovo krenula u napad, 
bila je uspešnija i neprijatelja odbacila iz Gorenje Trebuše prema Malim 
Laznama. Ovom prilikom je ranjen komesar bataljona.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Međutim, 
neprijatelj se povukao samo iz Gorenje Trebuše, dok su njegove snage ostale 
gotovo u svim naseljenim mestima u Trnovskoj šumi. Tako je 3. bataljon 10. SS 
policijskog puka poseo nova uporišta u Čepovanu, Laznama i Lokvama, jedan od 
ruskih kvislinških bataljona — sve ukazuje na to da je to bio 3. bataljon 
puka &quot;Nordkavkazus&quot; (&quot;Nordkaukasus&quot;) — razmestio se u 
Trnovu i Krnicama, delovi 2. bataljona 10. SS policijskog puka poseli su uporišta 
u Otlici i Predmeji, a u Otlici i Gozdu zadržavao se i jedan bataljon 1. 
srpskog dobrovoljačkog korpusa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Time su Nemci 
uspeli da glavninu 9. korpusa odbace dalje prema istoku i na taj način onemoguće 
redovno snabdevanje jedinica životnim namirnicama iz Vipavske doline, pa su se 
jedinice 9. korpusa morale snabdevati sa druge strane, iz Gorenjskog. U toj 
kritičnoj situaciji za 9. korpus bilo je veoma važno sačuvati sve izvore 
snabdevanja, a jedan od najznačajnijih bili su Bohinj i okolina Bleda.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">To je, 
izgleda, znao i neprijatelj koji je ovih dana u Sv. Križu iznad Selske doline 
poseo jedno novo domobransko uporište na drumu koji iz Bohinja i Bleda vodi 
preko Jelovice na oslobođenu teritoriju na području Cerkna<a style="mso-footnote-id:
ftn7" href="#_ftn7" name="_ftnref7" title><span style="mso-special-character:footnote" class="MsoFootnoteReference">[7]</span></a>.<o:p>
</o:p>
<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a><span lang="DE" style="mso-ansi-language:DE"> 
    Telegram štabu Gradnikove brigade od 22. februara 1945. štabu 31. divizije 
    (Arhiv IIRP, F. 276/VI).<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a> Zapovest štaba 31. 
    divizije od 21. februara 1945. (Arhiv IIRP, F. 226/III); zapovest štaba 31. 
    divizije od 28. februara 1945. (Arhiv IIRP, F. 226/III); mesečni izveštaj 
    obaveštajnog centra 31. divizije od 24. aprila 1945. (Arhiv IIRP, F. 
    74/11); izveštaj štaba 31. divizije od 24. februara 1945. štabu 9. 
    korpusa (Arhiv IIRP, F. 276a/I); telegram štaba 31. divizije od 26. 
    februara 1945. štabu 9. korpusa (Arhiv IIRP, F. 276/VI); telegram štaba 
    31. divizije od 26. februara 1945. štabu Gradnikove brigade (Arhiv IIRP, F. 
    276/VI).</p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a> Telegram štaba 31. 
    divizije od 1. marta 1945. štabu 9. korpusa (Arhiv IIRP, F. 276/VI).</p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a> Zapovest višeg SS i 
    policijskog vođe na Jadranskom primorju od 6. marta 1945. <span lang="DE" style="mso-ansi-language:DE">(Arhiv 
    VII u Beogradu).<o:p>
    </o:p>
    </span></p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:
footnote" class="MsoFootnoteReference">[5]</span></a><span lang="DE" style="mso-ansi-language:DE"> 
    Ova divizija je krajem februara 1945. došla sa italijanskog fronta na 
    sektor Videma i Palmanove i ušla u sastav 97. armijskog korpusa. Ona je 
    imala zadatak da u slučaju savezničkog iskrcavanja brani odsek obale od ušća 
    Taljamenta do ušća Soče.<o:p>
    </o:p>
    </span></p>
  </div>
  <div style="mso-element:footnote" id="ftn6">
    <p class="MsoFootnoteText"><a style="mso-footnote-id:ftn6" href="#_ftnref6" name="_ftn6" title><span style="mso-special-character:
footnote" class="MsoFootnoteReference">[6]</span></a><span lang="DE" style="mso-ansi-language:DE"> 
    Zapovest višeg SS i policijskog vođe na Jadranskom primorju od 6. marta 
    1945. (Arhiv VII u Beogradu).<o:p>
    </o:p>
    </span></p>
  </div>
  <div style="mso-element:footnote" id="ftn7">
    <p class="MsoFootnoteText"><a style="mso-footnote-id:ftn7" href="#_ftnref7" name="_ftn7" title><span style="mso-special-character:
footnote" class="MsoFootnoteReference">[7]</span></a><span lang="DE" style="mso-ansi-language:DE"> 
    O ovim borbama vidi izveštaj 31. divizije od 14. aprila 1945. štabu 9. 
    korpusa (Arhiv IIRP, F. 276); izveštaji štaba 31. divizije za 27. i 28. 
    februar, 3, 4, 5, 6. i 7. mart 1945. štabu 9. korpusa (Arhiv IIRP, F. 
    276a/I); telegrami štaba 31. divizije štabu 9. korpusa (Arhiv IIRP, F. 
    276/VI); zapovest višeg SS i policijskog vode za Jadransko primorje od 15. 
    marta 1945. (Arhiv VII u Beogradu).<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_46.htm"><b>Prethodni dokument</b></a></TD>
<TD><a href="49_48.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

