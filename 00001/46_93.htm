<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_92.htm"><b>Prethodni dokument</b></a></TD>
<TD><a href="46_94.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading31" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark58"><span lang="HR" style="mso-fareast-language:HR">Vojno-stručna 
obuka i formiranje specijalizovanih četa (pionirska, četa za vezu, prateća četa 
i regrutna)</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Naredbom 
Štaba 1. slavonskog korpusa pohvaljene su sve slavonske brigade i odato im 
priznanje za uspješne borbe protiv njemačkih jedinica u ofanzivi </span><span lang="HR" style="font-size:12.0pt;mso-fareast-language:DE" class="Bodytext0">»</span><span lang="DE" style="font-size:12.0pt;mso-ansi-language:DE;
mso-fareast-language:DE" class="Bodytext0">Paula</span><span lang="HR" style="font-size:12.0pt;mso-fareast-language:DE" class="Bodytext0">«. 
</span><span lang="HR" style="font-size:12.0pt;mso-fareast-language:
HR" class="Bodytext0">Za 12. brigadu se kaže: »Da je pronijela slavu boraca 1. 
slavonskog korpusa u Slavoniji i sjevernoj Hrvatskoj«.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a>Pored 
pohvala Štab 1. korpusa izvršio je kritičku analizu borbenih dejstava i 
slabosti koje su ispoljile slavonske brigade.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:
footnote">[2]</span></sup></a> Ukazano je da jedan dio boraca nije ovladao 
svojim oružjem. Zbog velikog broja puškomitraljeza i teških mitraljeza, u 
nekim jedinicama zanemarena je puščana vatra. A kada borci gađaju puškama, 
njihovi pogoci nisu precizni. Uočeno je da je glavni uzrok tome neobučenost u 
gađanju, a pored toga borci nose i po 120 metaka. Pošto žele da se oslobode 
tereta, oni u borbi ne štede municiju. Iako svaka partizanska brigada ima 
protivtenkovske topove 37 mm, njihova upotreba u borbi nije došla do punog izražaja, 
zbog slabo obučene posluge. Zbog toga što vojne starješine ne posvećuju 
dovoljno pažnju svom stručnom obrazovanju - dolazi do niza propusta i 
slabosti. Nedovoljno se studiraju obavještajni i informativni podaci o 
neprijateljevim snagama, ne stvara se tačna predstava o neprijatelju na osnovu 
prikupljenih podataka i procjena. Zbog toga nema dovoljno taktičkih ideja i 
taktičkih kombinacija za nanošenje većih gubitaka neprijatelju u toku borbe. 
U štabovima dolazi do razmimoilaženja u donošenju odluka, posebno u 
neaktivnih članova. Na osnovu uočenih slabosti, Štab 1. korpusa naredio je štabovima 
divizija, brigada i partizanskih odreda Slavonije da se sa borcima izvodi 
svakodnevno vojna obuka, i da se borci uče taktičkoj vještini kroz nastavu gađanja, 
taktičku borbenu obuku i ratnu službu. Poslije svake akcije, bez obzira da li 
je ona taktički dovršena ili nije, zahtijeva se analiza uspjeha i propusta od 
komandira voda i čete do štabova bataljona, brigada i divizija. Prikupljena i 
sređena iskustva treba umnožiti preko vojnih časopisa ili brošura najmanje 
dva puta mjesečno, i upoznati sve starješine u Brigadi. Traži se maksimalno 
razvijanje vojne discipline, jer je ona uslov za pobjeđivanje u ratu. 
Informativna i obavještajna služba moraju se razvijati do savršenstva, jer su 
te službe oči i uši boraca NOVJ. Za te službe određivati najbolje borce i 
starješine. Sve borce koji se ističu u gađanju, koji od 5 metaka imaju 3 
pogotka, popularisati i uzdizati na stepen narodnog junaka. Borci ne treba da 
nose više od 50 metaka, jer je to dovoljno za dvije borbe, pod uslovom da svaki 
borac uništi od 8 do 10 neprijateljevih vojnika. Veću pažnju treba posvetiti 
ranjenim i bolesnim borcima i pružati im potrebnu pomoć. Zabranjuje se 
skidanje obuće i odjeće sa ranjenih i bolesnih boraca, što se do sada događalo 
u nekim jedinicama.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Po 
naređenju Štaba 1. slavonskog korpusa i 12. slavonske divizije, u 12. 
slavonskoj NOU brigadi je 14. avgusta 1943. formirana četa za vezu od 60 
boraca. Imala je tri voda, a svaki vod je imao po tri desetine. Od tehničih 
sredstava za vezu četa je imala jednu telefonsku centralu sa 10 brojeva, 8 
poljskih telefona i 5 km telefonskog kabla. Istog dana Štab Brigade uputio je 4 
borca na kurs za radio-vezu, a 2 borca na viši radiokurs pri Glavnom štabu 
Hrvatske.<a style="mso-footnote-id:
ftn4" href="#_ftn4" name="_ftnref4" title><sup><span style="mso-special-character:
footnote">[4]</span></sup></a> Formiranjem Čete za vezu obilježena je nova 
faza u razvoju i usavršavanju višeg stepena komandovanja i održavanja veza sa 
svim elementima borbenog poretka u Brigadi. Uvođenjem telefonskih sredstava 
veze, uticaj Štaba Brigade i štaba bataljona u toku borbe podignut je na viši 
tehnički i taktički nivo, što je imalo za posljedicu efikasnije komandovanje, 
postizanje većih borbenih rezultata i smanjivanje vlastitih gubitaka. 
Istovremeno formirana je Pionirska, Regrutna i Prateća četa.</span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><i><span style="mso-special-character: footnote; mso-fareast-language: HR" lang="HR">[1]</span></i></a><i><span lang="HR" style="mso-fareast-language:HR"> 
    Arhiv VII, </span><span style="mso-ansi-language:EN-US;mso-fareast-language:DE">f. 
    </span><span lang="HR" style="mso-fareast-language:HR">NOP-a k 470 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 28/6.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><i><span style="mso-special-character: footnote; mso-fareast-language: HR" lang="HR">[2]</span></i></a><i><span lang="HR" style="mso-fareast-language:HR"> 
    Arhiv VII, </span><span style="mso-ansi-language:EN-US;mso-fareast-language:DE">f. 
    </span><span lang="HR" style="mso-fareast-language:HR">NOP-a k 479 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 9/3.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title><i><span style="mso-special-character: footnote; mso-fareast-language: HR" lang="HR">[3]</span></i></a><i><span lang="HR" style="mso-fareast-language:HR"> 
    Arhiv VII, k 470 </span><span lang="DE" style="mso-ansi-language:DE;mso-fareast-language:DE">reg. 
    </span><span lang="HR" style="mso-fareast-language:HR">br. 28/6.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title><i><span style="mso-special-character: footnote; mso-fareast-language: HR" lang="HR">[4]</span></i></a><i><span lang="HR" style="mso-fareast-language:HR"> 
    Arhiv VII, k 470 </span><span lang="DE" style="mso-ansi-language:DE;mso-fareast-language:DE">reg. 
    </span><span lang="HR" style="mso-fareast-language:HR">br. 9/3.</span><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><i><sup><span lang="HR" style="mso-fareast-language:HR">579</span></sup><span lang="HR" style="mso-fareast-language:HR">) 
    Arhiv VII, f. NOP-a k. 908 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 26/3 i k. 470 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 32/2.</span><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_92.htm"><b>Prethodni dokument</b></a></TD>
<TD><a href="46_94.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

