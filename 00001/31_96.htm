<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_95.htm"><b>Prethodni dokument</b></a></TD>
<TD><a href="31_97.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">OD 
SUTJESKE DO AUŠVICA</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:11.0pt;line-height:91%"><span lang="EN-GB">Granulo 
je proleće 1943. godine. Sve se budi, cela priroda postaje pitomija i lepša. 
Narušava je samo nemir koji vlada svuda. O, proleće, šta nam u svom krilu 
donese? Umesto divnog behara nailazimo na leševe, delove čovečijeg tela po 
granama, zgarišta u selima. Ranjenici, tifusari izmešali se sa kolonom boraca. 
Ne zna se iz koje su jedinice. </span><span lang="DE" style="mso-ansi-language:
DE">To ih uostalom niko i ne pita, važno je da se kreću napred. Probijamo 
jedan, a ulazimo u drugi obruč. </span><span lang="EN-GB">I ko zna dokle će to 
ići tako!?</span></p>
<p class="MsoNormal" style="line-height:91%"><span lang="EN-GB">Odmaramo se u 
dolini Sutjeske. </span><span lang="DE" style="mso-ansi-language:DE">Vreme je 
prohladno. Kiša sipi kao da se i ona bori protiv nas. Sedimo sa nekoliko 
drugova okupljenih pored našeg mitraljesca i vodnika Grbića i njegovog pomoćnika, 
jednog mladića koji mi liči na dete. Prilazi nam Trninić, zamenik 
politkomesara. </span><span lang="EN-GB">Smeje se, ali usiljeno i bolno. Skide 
mi titovku i reče:</span></p>
<p class="MsoNormal" style="margin-top:1.0pt"><span lang="EN-GB">— Kad ćemo u 
Teslić?</span></p>
<p class="MsoNormal" style="line-height:91%"><span lang="EN-GB">Sede pored nas. 
Svi ćutimo kao da ne osećamo da kiša pada. Ranjenici se prosto vuku po 
blatnjavom putu, negde dvoje troje, zatim čitava grupa, najzad jedan po jedan.</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Drugovi, ne ostavljajte nas, ne možemo dalje — bili su počešći uzvici 
iznemoglih.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Grbić 
zaškripa zubima, progunđa nešto i ode nekoliko koraka napred. </span><span lang="DE" style="mso-ansi-language:DE">Kao 
da je on kriv za sve ovo! Vrati se nazad k nama i razdera glasno na visokog, plećatog 
partizana koga zovu Crnogorac.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Ja svog &quot;šarca&quot; ne dam nikome, jer mi ga niko nije poklonio. Majku im 
švapsku, svaki metak ima da ih deset ubije! Deset, nego šta!<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Dušan 
Trninić sa nekom posebnom pažnjom upoznaje nas sa novom naredbom. Nalazimo se 
u neprijateljskom obruču.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Mi ga moramo 
probiti. Mora se disciplinovano pristupiti zadatku. Sve što je suvišno moramo 
ostaviti! Teško oružje zakopati i sakriti od neprijatelja!</span></p>
<p class="MsoNormal" style="line-height:91%"><span lang="EN-GB">Krećemo. Kiša 
pada, noć se spušta. Penjemo se uz neko veliko brdo. Pokisli, gladni, 
iznemogli. Padamo, ali, samo se čuje: &quot;Napred, brže, tiše! Drži 
odstojanje! Napred!&quot;</span></p>
<p class="MsoNormal" style="line-height:91%"><span lang="EN-GB">Spustili smo se 
niz neki potok obrastao šipražjem i pun kamenja. Kako će ranjenici i tifusari 
da prođu ovim putem? Šta će s njima biti? Svakog od nas je to pitanje mučilo. 
Sta će oni nepokretni i ko će da ih prenosi kroz ovaj potok užasa? </span><span lang="DE" style="mso-ansi-language:DE">Da 
li da ostanemo i ovoj grupi bolesnika i ranjenika da pomognemo?!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Žurimo se, nema vremena za njih, ali jauk i molbe ranjenih drugova 
prekidaju sve i zadržavaju kolonu. &quot;Kome nas ostavljate?&quot; — obraća 
se ranjenik meni, videvši da imam četiri bombe na opasaču: &quot;Drugarice, 
molim te, ostavi nam bombu trebaće nam! Mi živi Švabama u ruke nećemo!&quot; 
Pružam im bombu, a suze mi navreše.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Pred samu zoru izvukosmo se iz te teške jaruge. Prelazimo preko širokog 
polja. Preskačemo neku rečicu, i trčimo preko ceste koja se vijuga prema 
Sarajevu. Na samom prelazu susretnem se sa drugaricom Milesom. Čini mi se da je 
bila ranjena u glavu. Išle smo svega nekoliko koraka zajedno, a potom se 
zateturah i padoh. </span><span lang="EN-GB">Nesvest me obuze, ne znam od čega 
i kako. Digoh se i produžih nekoliko koraka napred. Sustiže me Trninić i 
upita da li znam da pripadam prvoj četi. Reče da mi je vodnik drug Plećaš i 
pokaza rukom na četu koja je bila smeštena na brdašcu nedaleko od ceste.</span></p>
<p class="MsoNormal" style="line-height:91%"><span lang="EN-GB">Odmorili smo se. 
Borci izmešani, iz svih jedinica sede. Dolazim do Plećaša. </span><span lang="DE" style="mso-ansi-language:DE">Rekla 
sam da pripadam njegovom vodu. On mi sa nekim žaljenjem reče:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Evo, vidiš, drugarice, već trećeg druga šaljem ljude da se spuste u 
selo i dovedu naša dva ranjenika koji su ostali. </span><span lang="EN-GB">Umorni 
su, pa se negde odmaraju. </span><span lang="DE" style="mso-ansi-language:DE">Nikako 
da ih pronađu, a bez njih ne možemo krenuti.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Odmah prihvatih taj zadatak i spustih se u selo. Ubrzo sam našla drugove 
gde leže u jednoj kući. Saopštih im u kakvoj se situaciji nalazimo. Ranjenik 
me shvati, ali tifusar gunđa kroz zatvorena usta. </span><span lang="EN-GB">Nas 
dvoje uzesmo tifusara i pođosmo napred. Samo što odmakosmo od poslednje kuće, 
iz sela se, sa svih strana, začuše rafali. Ko puca i odakle, ne znamo. </span><span lang="DE" style="mso-ansi-language:DE">Tifusar 
je ranjen, podiže se, zatetura i pade. Privukosmo se njemu i dovukosmo ga u 
zaklon, između dva kamena. Njegove plave oči ostadoše nepomično otvorene. </span><span lang="EN-GB">Ranjenik 
i ja spustili smo se u dolinu ispred brda i jurimo svaki u svom pravcu. 
Odjedanput osetih strašan bol u nozi. </span><span lang="DE" style="mso-ansi-language:DE">Pogledam 
šta se desilo. U zaglavku pete stopalo mi je okruenuto na desnu stranu. Sedoh u 
zaklon nemoćna da maknem koraka dalje. </span><span lang="EN-GB">Pomislih, 
ranjena sam.</span></p>
<p class="MsoNormal" style="text-indent:18.0pt"><span lang="DE" style="mso-ansi-language:
DE">Kao luda počela sam da dozivam:<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Drugovi! Drugovi! — ali uzalud. Nikoga nema u blizini. S obale potoka skače 
pas raskreštenih zuba. Iza njega ugledah Švabe. Nešto pitaju, i sa uperenim 
mašinkama priđoše mi. Traže oružje. Kada sam im pokazala nogu, doneli su 
neke daske, obavili je, dali mi dve štake i krenusmo napred. </span><span lang="EN-GB">Pravo 
na cestu! Na bol noge nisam mislila, jer udarci kundaka su mi donosili daleko teže 
bolove. Stigla sam na cestu gde me je čekao kamion pun tifusara i ranjenika. To 
su oni iz kanjona Sutjeske. Zatvoreni su ceradom, u kamionu skoro nabacani jedni 
na druge.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Ranjenici 
krvare, gunđaju, psuju. Zadah rana i tifusara prosto guši u kamionu. Putem su 
skidali po dvoje ili troje i ostavljali, zbog čega ne znam.</span></p>
<p class="MsoNormal" style="text-indent:18.0pt;line-height:91%"><span lang="EN-GB">I 
mene skidoše u jednom selu, pred Fočom. </span><span lang="DE" style="mso-ansi-language:
DE">Kamion je odjurio dalje sa najtežim ranjenicima. </span><span lang="EN-GB">Gde 
će s njima, to samo oni znaju. Sigurno idu na poslednji put gde će da završe 
svoj život u nekoj pećini, ili jaruzi. Za mene ovde nastaju strašni i teški 
trenuci. Ispitivanje, mučenja. Pitaju i poimenično čitaju imena pojedinih 
drugova. </span><span lang="DE" style="mso-ansi-language:DE">&quot;Ko su 
Karanović, Ćurgus, Bosnić? Tito, ko vam je to?&quot;<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Trećeg 
dana suočavaju mene i jednog našeg ranjenika i ne veruju nam da smo iz 3. 
krajiške brigade, pošto se ne poznajemo. Bili su uporni, tražili su od nas, 
zarobljenika, sve ono što im je potrebno. Saznali su samo jedno — da 
partizana ima mnogo i za imena im se ne zna, jer, su imena dobili po zaslugama, 
kao, na primer; Šarac, Crnogorac, Mitralježdžija, Bombaš, Skojevac itd.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Dalje 
ne znam šta je sve bilo, jer posle pretresa bila sam onesvešćena. Kada sam se 
osvestila, gušila sam se od krvi iz izbijenih zuba. A šta je tek sa drugim 
drugovima? </span><span lang="EN-GB">Gde su i kakve oni sada muke podnose? Svoj 
bol nisam osetila, jer me je mučila pomisao gde su partizani. Zar ne mogu da 
jurnu sa brda kao nekada i da zgaze naše mučitelje, da spasu one koji se voze 
u kamionima nabacani kao cepanice? </span><span lang="DE" style="mso-ansi-language:DE">Smrt 
je sjajna, ali je nema. </span><span lang="EN-GB">Ovo je samo pred smrt. Kolone 
prolaze, kolone ranjenika, tifusara. Esesovci ih tuku, gone ih, a gde? Dokle će 
da traju ti strašni udarci kundacima?</span></p>
<p class="MsoNormal" style="line-height:91%"><span lang="EN-GB">Priča se da ćemo 
biti strpani svi u zbirni logor Vogošće — negde kod Sarajeva. </span><span lang="DE" style="mso-ansi-language:DE">Saznajemo 
da nas ima zarobljenih oko 570. Pola ih je pokretno, a ostali nepokretni. Često 
sam pomišljala, valjda će neko od nas ostati živ i upoznati naše drugove sa 
sudbinom ranjenika i tifusara iz kanjona Sutjeske, zarobljenih, mučenih i 
prognanih u proleće 1943. godine.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Osvanulo je jutro. Saopšteno mi je da ću danas biti odvedena, a gde, to ne 
znam. Razmišljala sam i zaključila: sigurno na streljanje! </span><span lang="EN-GB">Oko 
10 časova nailazi kolona Nemaca. Postrojavaju nas, a i oni se postrojavaju oko 
nas. Čitava nas je četica partizanskih zarobljenika, praćena naoružanim 
vojnicima i kerovima. Dođosmo do jedne poljane, gde nam dadoše mali odmor. 
Neprijateljska vojska dobijala je ručak. </span><span lang="DE" style="mso-ansi-language:DE">I 
nama su nešto dali da jedemo. Iz grupe vojnika jedan se izdvaja sa aparatom da 
nas slika, derući se: &quot;Zini, jako zini!&quot; Mi smo mu pod njegovom 
pretnjom pozirali.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kroz dvadesetak minuta usledio je pokret. </span><span lang="EN-GB">Išli 
smo do neke obližnje stanice. Našu četicu priključiše drugim ranjenicima i 
sve nas ukrcaše u putnički voz koji ide prema logoru Vogošća.</span></p>
<p class="MsoNormal" style="line-height:91%"><span lang="EN-GB">Znači, tu ćemo 
opet biti svi zajedno. </span><span lang="DE" style="mso-ansi-language:DE">Uterali 
su nas u hangar, veliki s betonskim patosom, prekriven sa tri reda slame po dužini. 
</span><span lang="EN-GB">Tu su ležale &quot;aveti&quot; iz kanjona Sutjeske. 
Odmarali su se mirno i tiho, svaki za sebe, jaukali i sami sebe previjali.</span></p>
<p class="MsoNormal" style="line-height:91%"><span lang="EN-GB">Gledamo ih kako 
mučno izgledaju. Naveče, oko 18 časova, hangar se zaključava, a otvara u 6 
časova. Tifusari i ranjenici s teškim bolovima prevrću se na betonu 
prekrivenom s malo slame. U onesvešćenom stanju, u halucinacijama tifusa, 
pojedinci ne znaju šta rade. Viču, jurišaju, bacaju bombe, prevrću se, ali 
uvek na jednom istom mestu. Hangarom odjekuje jauk teških ranjenika, ispunjen 
zadahom rana i ljudskog izmeta. U agoniji tifusa ljudi nisu u stanju da 
savladaju sami sebe, a krv i gnoj izazivaju tešku dizenteriju. Pa može li to 
čovek izdržati, preživeti?</span></p>
<p class="MsoNormal"><span lang="EN-GB">Hrana je neko kuvano zelje, a samo 
jedanput dnevno dobijamo po parčence hleba. Kad kojem esesovcu padne na um ne</span><span lang="HR" style="mso-ansi-language:HR">š</span><span lang="EN-GB">to</span><span lang="HR" style="mso-ansi-language:HR">, 
</span><span lang="EN-GB">poput</span><span lang="EN-GB" style="mso-ansi-language:HR"> 
</span><span lang="EN-GB">zveri</span><span lang="EN-GB" style="mso-ansi-language:HR"> 
</span><span lang="EN-GB">ule</span><span lang="HR" style="mso-ansi-language:HR">ć</span><span lang="EN-GB">e</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">hangar</span><span lang="HR" style="mso-ansi-language:HR">, 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">tom</span><span lang="EN-GB" style="mso-ansi-language:HR"> 
</span><span lang="EN-GB">razbesnelom</span><span lang="HR" style="mso-ansi-language:HR">, 
</span><span lang="EN-GB">zver</span><span lang="HR" style="mso-ansi-language:HR">s</span><span lang="EN-GB">kom</span><span lang="EN-GB" style="mso-ansi-language:HR"> 
</span><span lang="EN-GB">nagonu</span><span lang="EN-GB" style="mso-ansi-language:HR"> 
</span><span lang="EN-GB">vi</span><span lang="HR" style="mso-ansi-language:HR">č</span><span lang="EN-GB">e</span><span lang="HR" style="mso-ansi-language:HR">, 
</span><span lang="EN-GB">udara</span><span lang="EN-GB" style="mso-ansi-language:HR"> 
</span><span lang="EN-GB">kundakom</span><span lang="HR" style="mso-ansi-language:HR">, 
č</span><span lang="EN-GB">izmama</span><span lang="EN-GB" style="mso-ansi-language:HR"> 
</span><span lang="EN-GB">gde</span><span lang="EN-GB" style="mso-ansi-language:HR"> 
</span><span lang="EN-GB">koga</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">po</span><span lang="HR" style="mso-ansi-language:HR"> 
č</span><span lang="EN-GB">emu</span><span lang="EN-GB" style="mso-ansi-language:HR"> 
</span><span lang="EN-GB">stigne</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">U zoru prebrojavamo mrtve. </span><span lang="EN-GB">Dvojica — trojica 
svakog jutra. Naša &quot;četa&quot; stalno se smanjuje. Jedan drug, lekar 
Jevrejin, sa dve kćerke i ženom lekarkom davao nam je savete i hrabrio nas. 
Davao nam je volju za život i podizao moral, jer nam je to nedostajalo. Kod 
mnogih se čuju pitanja: zašto su nas ostavili, i kome?</span></p>
<p class="MsoNormal" style="line-height:91%"><span lang="EN-GB">Susreli smo se 
sa drugaricama i drugovima iz neke dalmatinske brigade. Sećam ih se nekoliko: 
Danica Bagarić, Tonica Starčević, Zorica, Mara, Fatima, Zora, Mileva. Nemci 
su primetili da građani Sarajeva masovno obilaze naš logor. Razgone ih. Oni 
opet mole da nam daju nešto hrane, odeću, cigarete. Hangar je obezbeđen 
ogradom sa nešto malo žice. </span><span lang="DE" style="mso-ansi-language:DE">Straža 
je jaka, jer ih je strah. Kao da i mrtav proleter za njih predstavlja opasnost!?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kroz desetak dana prebačeni smo svi iz ovog logora teretnim vozom za Zemun, 
na Sajmište. Transport je išao polako. Stajao je često na usputnim stanicama. 
Iz vagona se čuo vrisak i jecaj ranjenika, bolesnika, umirućih od žeđi. </span><span lang="EN-GB">Moglo 
se čuti iz svakog vagona: &quot;Vode! </span><span lang="DE" style="mso-ansi-language:DE">Ljudi! 
Malo vode!&quot; Ako bi se na nekoj stanici zadesio bunar, onda bi &quot;dobrodušni&quot; 
Švabovi puštali vagon po vagon da se napiju vode. Zarobljeni su išli kao na 
juriš, praćeni udarcima vojnika i griženi zubima dresiranih pasa.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Jednog dana, negde oko podne, stigli smo u Zemun. Odmah su nas poterali na 
kupanje i šišanje. Nas žene nazivali su prostitutke partizanske. Kao takve, 
osudili su nas na proterivanje u logor Aušvic. Povele smo borbu za čast žene, 
partizanke. Akcija nam je uspela, s tim što smo izvojevali pravo na naziv 
Titova vojska. Pa ipak su nas spremili za Aušvic kao političke zatvorenike. U 
Zemunu, na Sajmištu, žene borci pokazale su svoju pravu revolucionarnost. 
Zajednički su se borile protiv svega onoga što je bilo upereno protiv čoveka. 
</span><span lang="EN-GB">Organizovano se radilo na sastavljanju priča i pesama 
životu i radu robijaša. Neke od priča i pesama izašle su iz logora. Težak 
je bio život na Sajmištu. I tu je zavladala bolest, malarija, tifus, žutica i 
ko zna koje druge nama nepoznate bolesti.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Jednog jutra, saznali smo da se moramo pakovati. Kažu, idemo dalje! Saznali 
smo da ćemo ići u logor smrti, gde ćemo sami svoje kosti skupljati ili će 
nas &quot;progutati&quot; velika<b> peć </b>krematorijuma.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Negde, 
početkom avgusta 1943. godine, crna &quot;marica&quot; prebacivala nas je sa 
Sajmišta na Železničku stanicu Zemun. </span><span lang="EN-GB">Ukrcali su 
nas u zatvorene teretne vagone i pravo na Aušvic. Tu u Aušvicu, borba za život 
je započela. </span><span lang="DE" style="mso-ansi-language:
DE">Smrt je prekrasna, ali ni nje nema. Ona se samo poigrava sa čovekom, muči 
ga, iscrpljuje do poslednjeg atoma snage. </span><span lang="EN-GB">Tifus i u 
zloglasnom Aušvicu hara. Svake noći izbacuju se leševi pred baraku, kao drveće.</span></p>
<p class="MsoNormal" style="text-indent:21.0pt;line-height:91%"><span lang="EN-GB">Kad 
zora svane, leševi se nose u blok 25, zatim dolazi &quot;nebeski odred&quot; sa 
kamionima, ubacuje ih kao cepanice i nekud ih vozi. Među njima još se čuje po 
koji poslednji krik čoveka, deteta, žene. Sve u krematorijum. On guta za pet 
minuta 75 osoba. To očekuje sve nas koji smo zarobljeni u kanjonu Sutjeske. 
Mrtvi ili živi, svejedno, jer tako mora biti!</span></p>
<p class="MsoNormal" style="text-indent:21.0pt;line-height:91%"><span lang="EN-GB">Retki 
su oni kojima se sudbina osmehnula. </span><span lang="DE" style="mso-ansi-language:
DE">Malo nas je ostalo da spominjemo i pričamo svima, da svi znaju, šta su 
radili Nemci. Oni koji su ostali u zidinama Aušvica ne mogu ništa reći o toj 
istini, ali nas nekoliko živih moramo bar nešto reći. Jer, reći sve o 
strahotama Aušvica, Mathauzena i Dahaua, to nikada i niko neće umeti.<o:p>
</o:p>
</span></p>
<p class="MsoNormal" style="text-indent:21.0pt;line-height:91%"><span lang="DE" style="mso-ansi-language:DE">I, 
na kraju moram reći: nešto veliko živelo je u svakom zarobljenom partizanu: 
ljubav za slobodom, životom i domovinom. </span><span lang="EN-GB">To je upravo 
nadjačalo sve tegobe i one užase!</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Ankica BELOŠ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_95.htm"><b>Prethodni dokument</b></a></TD>
<TD><a href="31_97.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

