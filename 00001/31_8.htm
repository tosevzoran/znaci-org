<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_7.htm"><b>Prethodni dokument</b></a></TD>
<TD><a href="31_9.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">U 
CAZINSKOJ KRAJINI</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:13.0pt;line-height:91%"><span lang="EN-GB">Posle 
nekoliko dana marša od svog formiranja u Kamenici, 22. avgusta 1942. godine, 3. 
krajiška brigada je stigla i razmestila se na severozapadne padine Grmeč-planine, 
u sela Mali i Veliki Radić. U brigadu je došao zamenik komandanta , 
Operativnog štaba za Bosansku krajinu drug Slavko Rodić, i upoznao starešine 
sa predstojećom akcijom naše brigade.</span></p>
<p class="MsoNormal" style="line-height:91%"><span lang="EN-GB">31. avgusta drug 
Slavko je odveo na teren starešine iz štaba brigade, štabova njenih bataljona 
i jedan deo starešina 1. krajiškog partizanskog odreda u pravcu reke Une, kod 
sela Grmuša, gde nas je upoznao sa rasporedom, jačinom, utvrđenjima, moralom 
i ostalim podacima kod neprijatelja na teritoriji Cazinske krajine Bihaća, 
Bosanske Krupe i sela Spahića.</span></p>
<p class="MsoNormal"><span lang="EN-GB">Jačina neprijatelja na pojedinim 
mestima bila je sledeća: U Cazinu oko 100 žandarma i ustaša; u Ostrošcu oko 
200 ustaša, žandarma i seoske milicije; u selu Spahići oko 100 ustaša i 
seoske milicije. U uporištu na levoj obali Une, u jugoistočnom delu sela 
Miostra, bila je satnija domobrana. U okolnim selima nalazila se seoska milicija 
razne jačine. U Bihaću i Bosanskoj Krupi bili su jači neprijateljski 
garnizoni, a raspolagali su i artiljerijom i tenkovima. Neprijatelj je mogao računati 
i na podršku avijacije iz Banjaluke i Zagreba.</span></p>
<p class="MsoNormal" style="line-height:91%"><span lang="EN-GB">Posle izviđanja 
terena, prikupljenih i proučenih podataka o neprijatelju, došli smo u crkvu 
napuštenog sela Grmuša. Ovaj objekt nudio nam je dobar pogled na Cazinsku 
krajinu i sigurnu zaštitu od neprijateljske vatre sa onostrane obale reke Une. 
Kameni stolovi u crkvi dobro su nam poslužili za širenje sekcija — karata i 
beleženje zadataka. Ovde, za ovim stolovima, drug Slavko nam je saopštio svoju 
odluku i dao zadatke jedinicama.</span></p>
<p class="MsoNormal" style="line-height:91%"><span lang="EN-GB">Najpre je dobio 
zadatak 3. bataljon 1. krajiškog odreda, da u toku noći pređe Unu, u rejonu 
sela Miostra, gde će mu </span><span lang="EN-GB" style="mso-bidi-font-size:9.0pt">biti 
obezbeđen improvizovani most, a po prelasku reke, da najbržim i najkraćim 
pravcem, izbegavajući borbu, dođe do Cazina. Zatim, da iz pokreta napadne 
neprijatelja u Cazinu i razbije ga. Cilj napada je — oteti od neprijatelja što 
više lekova, šećera, soli, municije i oružje. Zadržavanje u Cazinu 
dozvoljeno je 3—5 časova, a zatim se izvući u pravcu Ostrošca, gde će 
bataljon biti prihvaćen od snaga 3. krajiške brigade.</span></p>
<p class="MsoNormal" style="text-indent:18.0pt;line-height:91%"><span lang="EN-GB" style="mso-bidi-font-size:9.0pt">Mi 
smo već do tada oteli dosta oružja od neprijatelja i bili dobro naoružani, pa 
tome i nismo dali prioritet radi ove akcije. Nedostajali su nam lekovi i šećer 
za negu ranjenika, pa je ova akcija bila organizovana i pripremljena prioritetno 
sa tim ciljem, i da se pojavimo tamo, kao vojna snaga.</span></p>
<p class="MsoNormal" style="text-indent:18.0pt;line-height:91%"><span lang="EN-GB" style="mso-bidi-font-size:9.0pt">2. 
bataljon 3. krajiške brigade dobio je zadatak da u toku iste noći i preko 
istog improvizovanog prelaza, pozadi 3. bataljona 1. krajiškog odreda, pređe 
reku Unu, a po prelasku da uništi neprijatelja u selima: Miostra, Ostrošac i 
Stijena. U slučaju nemogućnosti izvršenja ovog zadatka, trebalo je izvršiti 
opkoljavanje i blokadu neprijatelja u ovim selima i ne dozvoliti njegovo izvlačenje 
u pravcu Cazina, gde bi ugrozio jedinice 3. bataljona s leđa. Sa delom snaga, 2 
bataljon je trebao još i da posedne najpogodnije položaje kod sela Stijene i 
ne dozvoli prodor neprijatelja iz Bosanske Krupe u pravcu Cazina i Ostrošca. U 
ovom rejonu bataljon je trebalo da ostane sve do povratka 3. bataljona iz 
Cazina.</span></p>
<p class="MsoNormal" style="text-indent:18.0pt;line-height:91%"><span lang="EN-GB" style="mso-bidi-font-size:9.0pt">Sa 
2. bataljonom kretao se zamenik komandanta brigade Vlado Bajić, koji je izveštavao 
štab brigade o razvoju situacije na teritoriji cazinske krajine. A kao 2. i 1. 
bataljon naše brigade dobio je zadatak da napadne i uništi neprijatelja u selu 
Spahići, s tim da prethodno ubaci svoju 1. četu, najpogodnijim pravcem, u 
neprijateljsku pozadinu, na most preko reke Une kod Ostrošca. Po likvidaciji 
neprijatelja u selu Spahići treba se prebaciti preko reke Une, kod Ostrošca, 
radi prihvata 3. bataljona iz Cazina.</span></p>
<p class="MsoNormal" style="text-indent:18.0pt;line-height:91%"><span lang="EN-GB" style="mso-bidi-font-size:9.0pt">Prateća 
četa brigade, i neke jedinice 1. krajiškog odreda zaposele su položaje u selu 
Grmuša, sa zadatkom eventualnog prihvata naših jedinica kada se budu vraćale, 
odnosno povlačile sa onostrane obale.</span></p>
<p class="MsoNormal" style="text-indent:18.0pt;line-height:91%"><span lang="EN-GB" style="mso-bidi-font-size:9.0pt">Komandno 
mesto 3. krajiške brigade na kome je bio i Slavko Rodić, ostalo je na desnoj 
obali Une, u selu Grmuša.</span></p>
<p class="MsoNormal" style="text-indent:18.0pt;line-height:91%"><span lang="EN-GB" style="mso-bidi-font-size:9.0pt">Početak 
napada određen je za 2. septembar, u 03.00 časova.</span></p>
<p class="MsoNormal" style="line-height:91%"><span lang="EN-GB">Posle saopštene 
odluke i datih zadataka, drug Slavko je podvukao važnost ove prve borbene 
akcije naše brigade, koja će se izvoditi na teritoriji cazinske krajine, gde 
do sada nijedna naša jedinica nije dejstvovala otkako je podignut ustanak. 
Slavko nam je skrenuo pažnju da dobro pripremimo jedinice za ovu akciju u vojničkom, 
političkom i materijalnom pogledu. Jedinice koje će dejstvovati, ne smeju biti 
opterećene konjima, komorom i svim drugim što bi usporavalo marš i borbu. 
Naglasio je da starešine veštim komandovanjem, ličnom i kolektivnom hrabrošću, 
učvrste svoj ugled i položaj u očima svojih boraca, u ovoj — prvoj borbenoj 
akciji brigade. Ovi saveti Slavka Rodića dobro su poslužili starešinama u<span style="mso-spacerun: yes">&nbsp; 
</span>borbi na teritoriji cazinske krajine.<span style="mso-spacerun: yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>'</span></p>
<p class="MsoNormal" style="line-height:91%"><span lang="EN-GB">Sa izviđanja 
smo se vratili kasno u noć, gladni i umorni od dugog i napornog puta. Po 
povratku sa terena nije bilo odmora, moralo se žuriti, pripremati jedinice i 
starešine za izvršenje teškog i složenog zadatka.</span></p>
<p class="MsoNormal" style="line-height:91%"><span lang="EN-GB">Posle svestrane 
pripreme marša i napada, jedinice su u prvi sumrak, 1. septembra, krenule u 
pravcu reke Une. Ispred našeg bataljona kretao se 3. bataljon 1. krajiškog 
odreda. Počelo je spuštanje niz besputnu i strmu dolinu Une, zbog čega se 
kolona kretala vrlo sporo.</span></p>
<p class="MsoNormal" style="line-height:91%"><span lang="EN-GB">Noć je bila 
vedra i tiha. Tišinu su remetili samo neprijateljski mitraljeski rafali, koji 
su se svakih 5 do 10 minuta javljali sa onostrane obale. Duboko dole, ispred 
nas, čuo se huk Une, koja je svojom snagom udarala u ogromno kamenje, pa je 
donekle služila kao neko prirodno maskiranje kretanja naše kolone. </span><span lang="DE" style="mso-ansi-language:DE">Na 
maršu je vladala besprekorna disciplina.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Povremeno otvaranje vatre od strane plašljivih domobrana, bilo je izvesna 
opomena naših boraca da izdrže i strogo poštuju marševsku disciplinu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Oko pola noći stigli smo na cestu, a nešto oko 1 čas po ponoći prešli 
smo Unu, preko improvizovanog mosta koga su iste noći podigli borci 1. krajiškog 
odreda, i to od dasaka koje su oni nosili i uz pomoć seljaka iz obližnjih 
sela. Prvi zastanak po prelazu Une imali smo na njenoj levoj obali, a drugi 
ispod samog sela Miostra, u neposrednoj blizini neprijatelja kojeg je trebalo 
prvi da napadnemo. Na ovom drugom zastanku ostao mi je u sećanju jedan slučaj 
prekršaja marševske discipline. Neki su borci sedeli, dok su drugi ležali. 
One koji su ležali opominjao sam da ustanu ili da sede, jer </span><span lang="DE" style="mso-bidi-font-size:9.0pt;mso-ansi-language:DE">su 
znojavi i umorni, pa će se prehladiti. Idući dalje uz kolonu, primetio sam 
upaljenu cigaretu pod šatorskim krilom. Brzo sam prišao, jednim štapićem 
udario po šatorskom krilu i nešto sočno opsovao. Kada sam skinuo šatorsko 
krilo prepoznao</span><span lang="DE" style="font-size:9.0pt;mso-ansi-language:DE"> 
</span><span lang="DE" style="mso-bidi-font-size:9.0pt;mso-ansi-language:DE">sam 
prekršitelje: zamenik komandanta brigade Vlado Bajić, moj zamenik Nikola 
Vojvodić, komandir 2. čete Dragija Đumić, ekonom štaba brigade Đuro 
Zeljković. </span><span lang="EN-GB" style="mso-bidi-font-size:9.0pt">Oni su počeli 
brzo gasiti cigarete i izvinjavati se. Još više me ljutilo što su to uradile 
starešine. Drug Bajić je u šali dobacio: &quot;Nidžo, ono najteže prošlo 
je, sad ćeš se i sam morati otkriti i pokazati. </span><span lang="DE" style="mso-bidi-font-size:9.0pt;mso-ansi-language:
DE">Vidiš da sviće, vreme je za napad&quot;.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-bidi-font-size:9.0pt;mso-ansi-language:DE">Na 
ovom, drugom zastanku sastao sam se sa komandantom 3. bataljona 1. krajiškog 
odreda Hamdijom Omanovićem. Razgovarali smo o predstojećoj borbi naših 
bataljona i o našem sadejstvu. Predložio sam mu da mi pošalje kurira iz 
Cazina u Ostrožac, na što mi je odgovorio da je to daleko 10 do 15 km, a teren 
nesiguran i da bi kurir mogao stradati. A da za to odvajamo odeljenje ili vod 
boraca, bili bismo odsutni iz bataljona za duže vreme, što se ne isplati. 
Rekao sam mu da ukoliko mi ne pošalje kurira-vojnika, da mi pošalje 
kurira-civila, s čime se on složio. Na rastanku smo poželeli jedan drugom 
uspeh.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-bidi-font-size:9.0pt;mso-ansi-language:DE">Vreme 
je nagoveštavalo lep i vedar dan, čemu se u ratu nismo mnogo radovali. Uvek 
smo voleli da je oblačno, kišovito ili maglovito za vreme ovakvih akcija. Ako 
je vedro i lepo, treba očekivati avijaciju i uspešnije dejstvo neprijateljske 
artiljerije. Mi smo, ipak, bili zadovoljni, jer smo prvi deo zadatka uspešno 
izvršili. Nezapaženo smo savladali stenovitu dolinu Une, kao i samu reku, čega 
smo se najviše plašili. </span><span lang="EN-GB" style="mso-bidi-font-size:9.0pt">Neprijatelj 
će biti iznenađen, a to znači — i pobjeđen.</span></p>
<p class="MsoNormal" style="text-indent:20.0pt;line-height:91%"><span lang="EN-GB" style="mso-bidi-font-size:9.0pt">Posle 
kraćeg zadržavanja na ovom drugom zastanku i davanja poslednjih uputstava 
komandirima četa, čete su krenule svaka u svom pravcu.</span></p>
<p class="MsoNormal" style="text-indent:20.0pt;line-height:91%"><span lang="EN-GB" style="mso-bidi-font-size:9.0pt">1. 
četa, sa kojom smo se kretali ja i zamenik komesara bataljona Vojo Kuzmanović, 
u samu zoru, iz pokreta, je napala i za kratko vreme razbila seosku miliciju u 
severoistočnom delu sela Mijostra. Požurivali smo je da bi se što pre 
pojavila u Ostrošcu radi sadejstva i pomoći pri izvršenju zadatka 1. čete 1. 
bataljona.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Po 
razbijanju neprijatelja borci su prešli u gonjenje što je vršeno streljačkim 
strojem, ali se pokazalo sporo, pa smo u gonjenje prešli vodnim kolonama. Za 
nepun čas borbe i gonjenja neprijatelja bili smo na domaku Ostrošca. </span><span lang="DE" style="mso-ansi-language:DE">Nekoliko 
boraca je bilo zaduženo da pali vatre na dostignutoj liniji, ali su imali muke 
da nas stižu. Streljački stroj, a kasnije vodne kolone čete, gonile su 
neprijatelja takvom brzinom da su drugovi iz štaba brigade, sa komandnog mesta 
koje se nalazilo na desnoj obali Une, izjavili da je tempo nastupanja našeg 
bataljona bio ravan nastupanju motorizovane pešadije. Starešine i borci ove 
jedinice znali su šta znači naša pojava kod Ostrošca, kako za levog suseda 
(1. četu 1. bataljona), tako i za desnog u Cazinu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Požurujući gonjenje neprijatelja u pravcu Ostrošca, razmišljao sam o 1. 
četi 1. bataljona i pomalo strahovao, s obzirom na mesto i ulogu koju je dobila 
u ovoj akciji. Ova četa je ubačena u neprijateljsku pliću pozadinu i među 
neprijateljska utvrđenja na sve četiri strane. Ona se nalazila u dubokoj 
dolini, na raskrsnici puteva, železničkoj stanici, mostu i na samoj reci. Što 
smo se brže približavali Ostrošcu moje strahovanje kao da se gubilo. Međutim, 
kada smo osmotrili samo mesto gde treba da se nalazi ova četa, opet me je počela 
hvatati neka jeza. Kada smo se približili Ostrošcu i uhvatili vezu sa njima, 
mašući i dovikujući jedni drugima, bili smo više nego srećni.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Neprijatelj koji je odstupao ispred naše 1. čete u pravcu Ostrošca, ušao 
je u sastav posade u ostrožačkoj tvrđavi. Kad smo se približili samoj tvrđavi, 
neprijatelj je prestao davati otpor. Mislili smo da je pobegao u pravcu Bihaća, 
ali kada smo videli neka kretanja i čuli razgovor, pretpostavljali smo da se 
dogovaraju za predaju. </span><span lang="EN-GB">Oprezno smo se približavali 
tvrđavi i došli do samih zidina. </span><span lang="DE" style="mso-ansi-language:
DE">Međutim, niti je bilo otpora ni predaje od strane neprijatelja. Čudio nas 
je ovakav postupak zloglasnih ustaša iz cazinske krajine. Provirujući kroz 
prozorče na vratima tvrđave, veličine 10 cm, borci su primetili u tvrđavi 
jednog žandarma, koga su pozvali na razgovor. Ovaj žandarm je došao do kapije 
i dobio nalog da pozove na razgovor komandanta posade. Žandarm je otišao i 
pozvao ovog, o čemu su naši borci odmah obavestili komandira čete Maćuku i 
mene. Videli smo da bi svaka dalja borba s njima s obzirom na oružje koje 
imamo, bila suvišna i pričinila nam velike žrtve, pa smo se i odlučili na 
pregovore. Komandant neprijateljske posade bio je žandarmerijski narednik, 
musliman, </span><span lang="DE" style="mso-bidi-font-size:9.0pt;mso-ansi-language:DE">osrednjih 
godina, jak, pun. Rekao nam je da se on kao komandant posade Ostrošca ne sme 
predati pre nego što zauzmemo Bihać. Na kraju nam je obećao da neće pucati 
na nas, ali je tražio da i mi ne pucamo na njih.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Međutim, mi smo i dalje neprijateljsku posadu u tvrđavi 
držali čvrsto u blokadi, sve dok nije došao naš 1. bataljon preko reke Une, 
iz pravca sela Spahića.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="EN-GB" style="mso-bidi-font-size:
9.0pt">Nešto između 9 i 10 časova 2. 9. sa 1. bataljonom došao je i 
komandant brigade Nikola Karanović, koga sam upoznao sa situacijom i o 
razgovoru sa komandantom neprijateljske posade u tvrđavi. Predložio sam mu da 
i on pokuša</span><b><span lang="EN-GB" style="font-size:9.0pt"> </span></b><span lang="EN-GB" style="mso-bidi-font-size:9.0pt">razgovarati 
s njima o predaji našto je on pristao. Ali i ovi pregovori, koji su trajali nešto 
duže, nisu doveli do predaje. Dugo smo diskutovali šta da radimo sa 
neprijateljem u tvrđavi i na kraju smo odustali od direktnog napada. </span><span lang="DE" style="mso-bidi-font-size:
9.0pt;mso-ansi-language:DE">Blokadu tvrđave preuzeo je 1. bataljon.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Oko 11 časova istog dana došao nam je jedan civil, 
musliman, sa biciklom iz Cazina i saopštio da ga je poslao Hamdija Omanović, 
komandant partizanske vojske koja je jutros napala i razbila ustaše i ušla u 
grad, gde se i sada nalazi. Ovaj kurir stariji i otresit čovek, čijeg se imena 
ne mogu setiti iako nam se tada predstavio, rekao je i neke pojedinosti o 
Hamdijinom ulasku u Cazin. Ova vest o ulasku Hamdijinog bataljona u Cazin 
posebno nas je obradovala, pa smo po ovom istom kuriru poručili Hamdiji da smo 
i mi razbili neprijatelja na svim mestima, sem tvrđave, koju čvrsto držimo n 
blokadi, a čija posada ne pruža otpor, ali se i ne predaje.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Istog dana oko 12 časova, posle kraćeg odmora i 
skromnog ručka, krenuli smo sa 1. četom u pravcu sela Stjena, gde se nalazila 
naša 3. četa.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-bidi-font-size:9.0pt;mso-ansi-language:DE">Moj 
zamenik Nikola Vojvodić je sa 2. četom, istovremeno kad i 1. četa, otišao u 
napad na Miostru i posle dvočasovne borbe uništili su neprijateljsko uporište 
u jugoistočnom delu ovog sela. Četa je u ovoj borbi zarobila oko 80 domobrana, 
sve naoružanje i celu opremu domobranske satnije. Po likvilaciji uporišta 
Miostra, nešto oko 10 časova 2. četa se prebacila i pojačala odbranu naše 
3. čete kod sela Stijena.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-bidi-font-size:9.0pt;mso-ansi-language:DE">3. 
četa sa kojom se kretao komesar bataljona Savo Trikić, iz pokreta, ujutro 
rano, napala je i razbila seosku miliciju u selu Stijena, zaposela i ceo dan držala 
položaj prema Bosanskoj Krupi, odakle su ustaše i domobrani vršili jak 
pritisak radi prodora u Cazin i Ostrožac.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Štab našeg bataljona u ovoj akciji nije imao svoje 
određeno komandno mesto. Četiri člana štaba otišla su u tri čete. Razloga 
za ovo bilo je više. Prvo, tri čete koje su dejstvovale u tri pravca, udaljene 
jedna od druge 5 do 10 km, imale su isključivo kurirsku vezu. Drugo, kuriri od 
četa do bataljona i obratno trošili bi mnogo vremena, zakašnjavali ili 
stradali na putu. Treće, članovi štaba bataljona najbolje su došli do izražaja 
i učvrstili svoj ugled — položaj u očima boraca, nalazeći se sa četama. 
Četvrto, sa nama se nalazio Vlado Bajić, koji je imao svoje kurire, preko 
kojih je održavao vezu sa štabom brigade. Ovakvim rasporedom četa i članova 
štaba bataljona, prirodno da bataljon nije imao svoje rezerve, za kojom se nije 
ni osećala naročita potreba.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Ceo naš bataljon našao se 2. septembra naveče u 
selu Stijena, gde je uz dobro obezbeđenje prenoćio, odmarajući se od napornog 
marša i borbe prethodnog dana. Nameravali smo da ujutro rano krenemo u čišćenje 
terena u pravcu Bosanske Krupe, ne znajući da su se naše jedinice kod Ostrošca 
pod pritiskom jakih neprijateljskih snaga iz Bihaća, kojima se pridružila i 
posada iz ostrožačke tvrđave, povukle istog dana naveče, uz izvesne gubitke, 
na desnu obalu Une, u polazni rejon.</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">U samu zoru 3. septembra jake pešadijske snage 
neprijatelja, podržane tenkovima, artiljerijom i avijacijom, iz pravca Bosanske 
Krupe izvršile su jak napad na položaj našeg bataljona. Posle kraće, ali 
vrlo žestoke borbe povukli smo se u pravcu Gromile, na našem prelazu preko 
Une. Oko 8 časova sreli smo zamenika komandanta brigade Vladu Bajića, koji se 
prošlog dana vratio u štab brigade. On nam je doneo i naređenje da se odmah 
povučemo preko Une u polazni rejon, upoznavši nas sa tim da su 3. bataljon 1. 
krajiškog odreda i sve naše jedinice koje su dejstvovale na teritoriji 
cazinske krajine, sem našeg bataljona, još sinoć bili na desnoj obali Une. 
Kurir koji nam je sinoć poslat sa naredbom da se i mi povučemo vratio se jer 
nas nije pronašao, zbog čega je Vlado lično došao da nas pronađe i povuče. 
Tek tada smo shvatili da smo ostali sami na ovom području.</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Brzim pokretom u rastresitom stroju, sa većim brojem zaplenjenih konja i 
noseći zaplenjeni ratni materijal za</span><span lang="DE" style="mso-bidi-font-size:
9.0pt;mso-ansi-language:DE">robljenih domobrana, uputili smo se prethodnog dana 
u štab brigade, nešto oko 12 časova 3. septembra prešli smo na desnu obalu 
Une. Otišao sam u štab brigade, gde se nalazio Slavko Rodić i predao mu 
raport. Raportirao sam da je bataljon u dvodnevnoj borbi ubio oko 100 
neprijateljskih vojnika, zarobio 70 domobrana, dosta oružja, municije i druge 
ratne opreme, da s naše strane nije bilo gubitaka, sem lakše ranjenog borca Đivana 
Đumića. </span><span lang="EN-GB" style="mso-bidi-font-size:9.0pt">Od radosti 
je skočio, čestitao mi i zagrlio me. Ovo su isto učinili i komandant brigade 
Nikola Karanović i komandant 1. krajiškog odreda Milorad Mijatović.</span></p>
<p class="MsoNormal" style="line-height:91%"><span lang="EN-GB" style="mso-bidi-font-size:
9.0pt">Istog dana, u prvi sumrak, bile su postrojene sve jedinice koje su učestvovale 
u ovoj akciji. Drug Slavko je u svom govoru izrazio divljenje organizaciji, 
disciplini i hrabrosti naših jedinica u ovoj prvoj borbenoj akciji naše 
brigade. Na kraju svog govora je rekao da će predložiti Operativnom štabu za 
Bosansku krajinu da se pohvale sve jedinice koje su učestvovale u ovoj borbi. 
Drugi govornik bio je komandant brigade Nikola Karanović, a za njim komandant 
1. krajiškog odreda, Milorad Mijatović, čije su mi reči na kraju govora 
ostale duboko u sećanju: &quot;Drugovi, kada naša borba bude završena ne sme 
se dogoditi ono što se dogodilo posle prvog svetskog rata u bivšoj 
jugoslovenskoj vojsci, da se komanduje nalevokrug, pa trgovci, prevaranti i špekulanti 
da izbiju na čelo, zauzmu državne fotelje i dele milostinju borcima čije su 
grudi krasila odlikovanja i medalje. Ratnici - invalidi bez ruku i nogu, 
potucali su se i prosili za parče hleba. Njihove ratne zasluge, njihove rane i 
krv prolivena za otadžbinu, brzo su zaboravljene ... Kada bude završena naša 
borba, neće biti komandovano na levokrug, nego: zalomi desno ili levo krilo. To 
znači da ćemo mi, ratnici, zajedno sa radničkom klasom i našim radnim 
narodom izgrađivati novu državu. U toj novoj državi zasluge ratnika neće i 
ne smiju biti zaboravljene!&quot;</span></p>
<p class="MsoNormal" style="text-indent:21.0pt;line-height:116%"><span lang="EN-GB" style="mso-bidi-font-size:9.0pt">Borci 
su govornika toplo i od srca pozdravili, vičući: &quot;Tako je, tako je!&quot;</span></p>
<p class="MsoNormal" style="text-indent:21.0pt;line-height:91%"><span lang="EN-GB" style="mso-bidi-font-size:9.0pt">Posle 
nekoliko dana, postrojenoj brigadi, u selu Jelašinovac, pročitana je naredba 
Operativnog štaba za Bosansku krajinu, u kojoj se pohvaljuje naša brigada, za 
prvu, uspešno izvedenu borbenu akciju. Ova pohvala još više je učvrstila i 
moralno pripremila brigadu za sledeće akcije.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Nikola PEĆANAC</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_7.htm"><b>Prethodni dokument</b></a></TD>
<TD><a href="31_9.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

