<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_27.htm"><b>Prethodni dokument</b></a></TD>
<TD><a href="49_29.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">Neki 
zaključci iz borbi na sektoru Idrije<o:p>
</o:p>
</span></b></p>
<p class="MsoNormal"><span lang="DE" style="mso-ansi-language:DE">&nbsp;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Borbe koje su 
se na širem području Idrije vodile u toku druge polovine marta i u prvim 
danima aprila 1944. bile su sastavni deo prve operacije koju je planirao i njome 
neposredno rukovodio štab korpusa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pokazalo se da 
jedinice korpusa, pa i Gradnikova brigada, još nisu dovoljno obučene i 
organizaciono učvršćene da bi mogle — mada relativno dobro naoružane, čak 
uz podršku topova i minobacača — osvajati jako utvrđena neprijateljska 
uporišta.<o:p>
</o:p>
</span></p>
<p class="MsoNormal">Neprijateljske kolone koje su bile upućene u pomoć 
napadnutim uporištima, gotovo redovno su uspevale da dosta lako probiju 
odbrambene položaje jedinica u blokadi, mada su obično bili u pitanju u 
topografskom pogledu veoma jaki položaji. Razlog je bio i u tome što su položaji 
bili posednuti linijski i što nisu imali nikakvu dubinu, a isto tako što 
jedinice čiji su položaji bili probijeni, nisu preduzimale napade u bokove i 
leđa neprijateljskih kolona koje bi se probile kroz njihove položaje.</p>
<p class="MsoNormal">Borbena disciplina i osećanje lične odgovornosti kod 
nekih starešina bili su dosta slabi. Jedinice su suviše brzo i bez prave 
potrebe napuštale položaje ne vodeći računa da takvim postupcima upropašćuju 
i onemogućavaju izvođenje zamisli štaba brigade, divizije ili korpusa. To se 
dešavalo ne samo sa vodovima i četama, već i sa bataljonima. Tako se 1. 
bataljon Gradnikove brigade 19. marta povukao ispred Godoviča, a da štab 
brigade za to uopšte nije znao, i krenuo pravo u Vipavsku dolinu gde nije bilo 
snega, ali je bilo dovoljno hrane. To isto se desilo i sa delovima 2. bataljona. 
Zato, kad je 19. marta predveče od neprijatelja otet jedan automatski top, to 
je bila više zasluga brigadnih funkcionera koji su u svojstvu običnih boraca 
jurišali na neprijatelja, nego posliedica dobro smišljene i organizovane 
akcije.</p>
<p class="MsoNormal">S druge strane, pokazalo se da su jedinice Gradnikove 
brigade, pa i ostale jedinice, postizavale najbolje rezultate u tipično 
partizanskom načinu dejstvovanja — iz zaseda i iznenadnim vatrenim prepadima 
na neprijateljske pešadijske i motorizovane kolone, ali i to da uspesi nisu 
bili dovoljno iskorišćeni: umesto da jedinice koje se nalaze u zasedi, svaki 
vatreni prepad završe jurišem i da od poginulih vojnika pokupe oružje, one su 
se i u tim prilikama bez potrebe povlačile.</p>
<p class="MsoNormal">Baš u toj prvoj korpusnoj operaciji jasno se videlo da 
treba još mnogo šta uraditi da bi bataljoni i brigade, naviknute na 
partizanski način ratovanja, mogli postići zadovoljavajuće rezultate i u većim, 
kombinovanim akcijama i operacijama, gde se traži da svaki deo borbenog 
rasporeda bezuslovno izvršava, u interesu celine poverene zadatke.<br>
<CENTER></p>
<TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_27.htm"><b>Prethodni dokument</b></a></TD>
<TD><a href="49_29.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

