<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_198.htm"><b>Prethodni dokument</b></a></TD>
<TD><a href="31_200.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">NA 
GLAMOČKOJ CESTI</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="EN-GB">Posle 
teške borbe u selu Ljubunčić kod Livna i pretrpljenih gubitaka, 14. aprila 
1944. godine, 4. bataljon je povučen u brigadnu rezervu, u selu Zajaruga kod 
Glamoča, gde se odmarao i sređivao. Vreme ipak nije prolazilo uzalud. Odmah je 
organizovan bogat kulturno-zabavni rad, zajedno sa omladinom na terenu. </span><span lang="DE" style="mso-ansi-language:DE">Naročito 
je bio intenzivan politički rad među borcima po četama. Svaki dan su saopštavane 
dnevne informacije o našim pobedama širom zemlje i uspesima saveznika na istočnom 
i zapadnom frontu. </span><span lang="EN-GB">Izvodila se i obuka iz taktike i 
nastava gađanja. Održano je i jedno takmičenje u gađanju puškom i puškomitraljezom 
sa borcima koji su došli kao popuna bataljona iz raznih partizanskih odreda. </span><span lang="DE" style="mso-ansi-language:DE">Uspeh 
je bio više nego vrlo dobar i retkost je bila da neko promaši školsku metu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U to vreme bio je zakazan Drugi kongres USAOJ-a, pa su delegati iz našeg 
bataljona otputovali za Drvar, gde je i predviđeno da se održi kongres. Takođe 
su otišli za Drvar i Bosanski Petrovac i oni borci koji su bili članovi 
brigadnog hora, radi učestvovanja u priredbi za delegate kongresa. Mi, koji smo 
ostali u bataljonu pripremali smo skromnu priredbu, kojom bismo prvi put obeležili 
25. maj i proslavili rođendan druga Tita.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">23. maja uveče održana je priredba sa prigodnim programom i igrankom. 
Borci su se izmešali sa omladinom iz okolnih sela. Raspoloženju nije bilo 
kraja. Veselilo se i igralo do kasno u noć i tek negde pred zoru oni 
najveseliji i najneumorniji otišli su na spavanje. Umornih nije bilo, pa je 
sutradan 24. maja ustajanje bilo kao i svakog dana — oko 5 časova. Uvedena je 
praksa da se i doručak završi najkasnije do 6 časova. Posle toga bi bataljon 
izlazio u pošumljeni deo iznad sela radi maskiranja i bolje zaštite od 
neprijateljske avijacije.<o:p>
</o:p>
</span></p>
<p class="MsoNormal"><span lang="EN-GB">25. maj. Prolećno sunce je već 
granulo, obasjavajući istočne padine Staretine planine i Glamočko polje. 
Bataljon je završavao sa doručkom i borci su, kao i svakog dana, izlazili po 
grupama u šumu iznad sela na određena mesta. U to vreme, na položajima 1. i 
5. bataljona, u rejonu Korićna, začu se puškaranje i prasak ručnih bombi. 
Istovremeno, iz pravca Drvara dopirala je huka aviona, što je kod nas boraca 
unosilo nespokojstvo. Nije nam bilo jasno šta se tamo dešava?! U toku našeg 
razgovora dotrčao je kurir iz štaba brigade, sav usplahiren i zbunjen i predao 
pismo komesaru bataljona Lazi Srdiću, koji se tu zatekao. </span><span lang="DE" style="mso-ansi-language:DE">Komesar 
je glasno čitao pismo komandanta brigade. </span><span lang="EN-GB">Slušamo ga 
sa posebnom pažnjom. Veoma su nam teško padale komandantove informacije, koje 
su, sažete u svega dve kratke rečenice, glasile: &quot;Neprijatelj žestoko 
bombarduje Drvar i njegovu okolinu. Oko 6 časova otpočeo je i sa spuštanjem 
padobranaca u blizini Vrhovnog štaba u Drvaru.&quot;</span></p>
<p class="MsoNormal"><span lang="EN-GB">A zatim je sledilo kratko naređenje: 
&quot;4. i 2. bataljon imaju zadatak da odmah krenu preko sela Vaganj u pravcu 
Drvara, radi zaštite Vrhovnog štaba. Detaljnije naređenje i konkretan zadatak 
dobićete pri prolasku kroz selo Radaćšlije od komandanta brigade.&quot;</span></p>
<p class="MsoNormal"><span lang="EN-GB">Posmatrao sam Lazu kako smireno i 
hladnokrvno čita naređenje. </span><span lang="DE" style="mso-ansi-language:DE">Nije 
se nimalo zbunjivao, mada se na njegovom licu videlo da mu je vrlo teško. I, ne 
gubeći vreme, odmah je dao uzbunu bataljonu. </span><span lang="EN-GB">Za tili 
čas bataljon se postrojio. Istupajući pred postrojene borce, Lazo je sa svega 
nekoliko reči objasnio situaciju, a zatim komandovao: &quot;Bataljon za mnom! 
Pravac — Drvar! Na izvršenje najčasnijeg zadatka — odbrana našeg 
rukovodstva.&quot;</span></p>
<p class="MsoNormal"><span lang="EN-GB">Na licima boraca i rukovodilaca 
ocrtavala se sve više ogorčenost prema neprijatelju i spremnost da se s njim 
što pre uhvate ukoštac. Bataljon je, tako reći, trčećim korakom hitao na 
određeni zadatak. Niko nije tada ni pomišljao na neke teškoće ili umor. Svi 
su mislili samo jedno: da li će naši drugovi u Drvaru izdržati do našeg 
dolaska. Niko nije ni pomišljao na opasnost od neprijateljske avijacije, koja 
je već počela da nadleće teritoriju Glamoča i marš-rutu bataljona. Svi kao 
jedan, borci su shvatili da je to najčasniji i najdelikatniji zadatak koji se 
mogao postaviti pred našim bataljonom.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Dok 
je naš bataljon jurio prema Drvaru, neprijatelj je jurišajući najžešće 
napadao položaje Korićna, gde su vodili nepoštednu borbu naš 1. , 3. i 5. 
bataljon. Posle duže borbe prsa u prsa i žestokih okršaja, neprijatelju je pošlo 
za rukom da jednim delom motorizovanog odreda probije tenkovima te položaje, a 
delom svojih brzopokretnih jedinica, koje je formirao posebno za taj zadatak, da 
se sruči u Glamočko polje. Sem toga, svi njegovi vojnici su, pored lakog 
automatskog oružja, bili snabdeveni motorima i biciklima, svakako radi bržeg 
savladavanja bespuća od sela Vaganj do sela Prekaje. Taj specijalno opremljeni 
odred neprijatelja imao je zadatak, kako smo kasnije saznali, da u toku istog 
dana, a najkasnije do 16 časova, stigne u Drvar i spoji se sa desantnim 
trupama, ukazujući im neophodnu pomoć.</span></p>
<p class="MsoNormal" style="line-height:91%"><span lang="EN-GB">Pošto je od te 
neprijateljske kolone pretila neposredna opasnost našim jedinicama na slobodnoj 
teritoriji Glamoč — Drvar, komandant brigade je u selu Radaslije sačekao 
kolonu i iz pokreta vratio 2. i 4. bataljon na položaje ispred Glamoča. 
Zadatak je bio kratak: sačekati neprijatelja istočno od Glamoča, razbiti ga 
i, uz pomoć ostalih delova brigade koji vode borbu kod Korićne, uništiti 
njegovu kolonu.</span></p>
<p class="MsoNormal" style="line-height:91%"><span lang="EN-GB">Prema tom 
zadatku, 2. bataljon je zaposeo položaje ispred Glamoča u selu Jakir, 
dejstvujući u čelo neprijateljske kolone, dok je naš bataljon dobio zadatak 
da sa istočnih padina Šator-planine, u rejonu sela Kamen, Podgradina i Radine, 
duž puta prema Korićni, dejstvuje u levi bok neprijateljske kolone, koja se 
probila preko Korićne i spreči dalje probijanje neprijatelja prema Glamoču. 
Negde sredinom dana bataljon je stigao na odredene položaje u selima Kamen i 
Rudine, iznad samog puta, i odmah stupio u odlučnu borbu sa neprijateljem.</span></p>
<p class="MsoNormal" style="line-height:91%"><span lang="EN-GB">Vodila se ogorčena 
borba. Neprijatelj je bio zaustavljen i prikovan duž puta koji vodi od Livna 
prema Glamoču. Na putu i oko njega ležali su mrtvi i ranjeni neprijateljski 
vojnici, a pored njih desetine bicikala i motocikla, kojima je neprijatelj bio 
snabdeven da bi brže prodirao ka Drvaru. Borba je trajala nesmanjenom žestinom 
sve do 16 časova, kada je pala odluka da se na čitavom frontu pređe u odlučan 
protivjuriš.</span></p>
<p class="MsoNormal" style="line-height:91%"><span lang="EN-GB">Shvatajući 
ozbiljnost situacije, borci su, na čelu sa svojim komandantom i komesarom 
bataljona krenuli na juriš.</span></p>
<p class="MsoNormal"><span lang="EN-GB">Mitraljezi su štektali, bombe praštale, 
a iz stotine grla boraca odjekivao je borbeni poklič &quot;Ura!&quot;. Sa naše 
bočne strane, od sela Jakira, jurišali su borci 2. bataljona, kod kojih smo čuli 
znake trube njihovog komandanta Đurana Kovačevića, nama dobro poznate iz 
ranijih borbi. S njom je Đuran svom bataljonu često davao signale za prelazak 
na juriš.</span></p>
<p class="MsoNormal"><span lang="EN-GB">Posle kraće ali žestoke borbe, 
bataljon je u brzom naletu razbio neprijatelja, presekao mu odstupnicu i sručio 
se preko puta u Glamočko polje. Zatim je glavnina bataljona krenula da goni 
neprijatelja prema prevoju Korićna, dok je jedna četa ostala sa zadatkom da 
likvidira i uništi neprijateljske grupe koje su se još uporno branile u Glamočkom 
polju. Opkoljena sa svih strana, jedna takva grupa nemačkih vojftika sa puškomitraljezom 
bila se dobro utvrdila i davala očajnički otpor sve do mraka. Stupili su na 
scenu bombaši, koji su rekli svoju poslednju reč: bombe su pogodile cilj, i švapska 
krv je pala u Glamočkom polju! Time je i poslednja grupa bila likvidirana. Kad 
su došli do bunkera borci su naišli na redak prizor:</span></p>
<p class="MsoNormal"><span lang="EN-GB">jedan od nemačkih vojnika ležao je 
mrtav pored &quot;šarca&quot;, rastavljenog do najsitnijih delova, dok su 
ostali kroz noć uspeli da se izvuku. Neprijateljsku kolonu su potpuno razbile 
snage naše brigade i vratile na polazne položaje, nanevši mu velike gubitke.</span></p>
<p class="MsoNormal"><span lang="EN-GB">Gubici našeg bataljona u toj borbi bili 
su: 3 poginula i 1 ranjen. Neprijatelj je pretrpeo znatno veće gubitke, jer je 
samo na bojnom polju ostalo oko 40 mrtvih, dok je ranjenih bilo mnogo više. U 
toj borbi naš bataljon je uništio 3 motocikla, a pored ostalog zaplenio 52 
bicikla, 2 puškomitraljeza, 2 automata, 10 pušaka, 2.500 metaka, 22 šinjela i 
još mnogo druge opreme. Najinteresantnije je bilo što nismo znali šta da 
uradimo sa toliko bicikla koje smo zaplenili. Sutradan borci su ih vozili po 
Glamočkom polju, ali pošto smo morali odmah da krenemo van puteva, prisiljeni 
smo bili da ih predamo meštanima, jer bi nam inače predstavljali veliko opterećenje 
pri pokretu.</span></p>
<p class="MsoNormal"><span lang="EN-GB">Taj specijalni neprijateljski 
motorizovani odred, do zuba naoružan, formiran od delova najelitnijih nemačkih 
jedinica, koji je u svom sastavu imao i tenkova, bio je jos jednom potučen do 
nogu u borbi sa krajiškim proleterima. To je još jedna značajna pobeda koja 
je upisana u istoriju 3. krajiške proleterske brigade.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Sretko TRIKIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_198.htm"><b>Prethodni dokument</b></a></TD>
<TD><a href="31_200.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

