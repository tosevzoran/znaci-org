<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_80.htm"><b>Prethodni dokument</b></a></TD>
<TD><a href="31_82.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">SA 
4. BATALJONOM KOD MOJKOVCA</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="line-height:91%"><span lang="DE" style="mso-ansi-language:
DE">Nalazili smo se sa bataljonom od 10. maja u malom selu Sige, severno od 
Mojkovca, na desnoj obali Tare, nad serpentinama što vode od ovog mesta ka 
Bijelom Polju i Brodarevu. Spremali smo se za svoj novi veliki marš na 
jugoistok, ka izvorištima Ibra, Prokletijama i Metohiji. Tih dana uhvatili smo 
vezu sa ilegalcima partijske organizacije iz Berana. Stiglo je i pismo na 
izbledelom žutom papiru. Očekivali su nas sa nestrpljenjem. Informisali su nas 
o situaciji na području Bjelašnice. Pisali su o novim zverstvima četnika, pod 
okriljem Italijana.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Jednog dana pojavio se u selu i pop Blažo Marković, verski referent 1. 
divizije. Okupio je narod, odslužio službu, krštavao i blagosiljao. Donosili 
su mu brojne ponude. On je sve to upućivao intendanturi, koreći svoje zemljake 
da nisu dovoljno pažljivi prema Krajišnicima, da su crnogorski borci znatno 
predusretljivije dočekivani u selima Krajine. Nije trebalo ovo dvaput da kaže. 
Sledećih dana narod nas je znatno darežljivije obasipao ponudama.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Prvih dana maja u Mojkovcu su se nalazili četnici Pavla Đurišića, sa nešto 
malo Italijana. Mogli smo ih lako najuriti, ali nismo imali naređenje za to, a 
Mojkovac je ležao u rupi, na komunikacijama, te ni sami nismo imali interesa da 
se uvaljujemo u njega.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Oko 10. maja 
1943. godine dobili smo naredenje da uputimo četu preko Tare, na severne 
obronke Sinjajevine, da uhvati vezu sa komandom mesta Mojkovac, četom ilegalaca 
i levim kilom 7. krajiške brigade, koja se počela spuštati ka Kolašinu. Tri 
dana kasnije stiglo je naređenje iz štaba brigade za dejstvo. Najavljen je početak 
naše ofanzive. Trebalo je ovladati linijom Bijelo Polje—Mojkovac—Kolašin. 
Naš 4. batalon bio je na desnom krilu. Desno od nas bila je 7. krajiška 
brigada, ne levom krilu 2. proleterska divizija. Dobili smo zadatak da 
oslobodimo Mojkovac od četnika, da pređemo sa celim bataljonom na levu obalu 
Tare u Kolašinska polja i da sadejstvujemo 2. diviziji u napadu na Kolašin.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Brzo smo izvršili 
zadatak. Napušteni od Italijana, četnici su<i> </i>se razbežali. Nisu ni pokušavali 
da pruže otpor. Tako je jedna od otpornih tačaka u proboju predviđene linije 
neprijateljske odbrane radi izbijanja na padine Bjelasice — pala bez ikakve 
borbe. Prešli smo preko Tare kamenim mostom koji povezuje Mojkovac i Kolašinska 
polja. Bio je vedar majski dan, sav u suncu. Drveće i poljsko cveće bili su u 
punom cvatu, bogatog mirisa koji guši dah, jer ovde proleće, pritisnuto 
snegovima Sinjajevine, kasno i naglo buja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Po podne 15. maja razmestili smo se u lepim, belo okrečenim kućama Kolašinskih 
polja, što su naređane jedna do druge, uz strme planinske obronke, koji se 
skoro vertikalno završavaju u zelenim trakama ravnih površina livada i pašnjaka, 
nastalih taloženjem Tare na velikoj okuci. Štab smo smestili kuću učitelja 
Anđelića, koji je iz nekih razloga bio streljan a početku ustanka, 1941. 
godine. Kuća na sprat, sa drvenim balkonom, utonulim u zelenilo drveća i 
rascvetane jorgovane, podsećala je na divno planinsko letovalište. Niko nije 
ni pretpostavljao da će tu biti predah samo za jednu noć.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Predveče se iznenada u štabu pojavio, sa našom izvidnicom, neko od meštana, 
čini mi se jedna žena. Reče da se vraća Kolašina te da je videla pred porušenim 
mostom, ispred Gradca, grdnu neprijateljsku motorizaciju. </span><span lang="EN-GB">Ima 
tenkova i topova sa mnogo vojske. Nemci užurbano opravljaju most i spremaju se 
k nama. Iznenadilo nas je prisustvo Nemaca, jer smo bili obavešteni da su u 
Kolašinu samo Italijani. Odmah smo pozvali komande čete i isturili patrole na 
pogodne osmatračnice. Ako pre mraka krene motorizacija, bili bi odsečeni 
Poljima, uz strme planinske kose teške za povlačenje, a desni bok brigade bio 
bi ugrožen i neosiguran. Posle konsultacije sa meštanima o udaljenosti mosta i 
težini opravki, u smiraj dana ipak rešismo da prenoćimo u Poljima. </span><span lang="DE" style="mso-ansi-language:DE">Takvu 
mirnodopsku atmosferu nismo hteli da propustimo, a da je iskoristimo za odmor. 
Pojačali smo zasede i isturene prethodnice. Poslali smo izveštaj štabu 
brigade. Predvideli smo, ipak, ustajanje i ponovno prebacivanje preko Tare, u 
zoru za 4 časa.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">U 
sam osvit 16. maja izvukli smo ponovo glavninu bataljona iznad serpentina, ispod 
Siga. Ostavili smo samo puškomitraljeze i &quot;šarce&quot; u šumama oko 
Mojkovca, potpuno maskirane zelenilom.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
Cestu smo prekopali na serpentinama u šumi. Hteli smo po svaku cenu da 
iznenadimo neprijatelja i da ga dobro tučemo. Otuda je naređeno borcima da 
niko ne sme kretanjem otkriti naše prisustvo ni otvarati vatru pre datog znaka.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="EN-GB">Negde 
oko 10 časova 16. maja pojavile su se nemačke prethodnice. Izbile su drumom 
niz levu obalu Tare, ka mostu, iza poslednje okuke, sa puškama ili mašinkama 
na gotovs, pod šlemovima, oprezno ispitujući ispred sebe i osmatrajući 
dogledima Mojkovac i kose severno od njega. Naši borci naviknuti u bici na 
Neretvi da se maskiraju od aviona i osmatrača artiljerijskih, bili su potpuno 
&quot;pretvoreni&quot; u zelenilo. Čak su i u kapama na cevima mitraljeza bile 
zadevene grančice. </span><span lang="DE" style="mso-ansi-language:DE">Klopka 
je uspela. Patrola prethodnice se uputila preko mosta u Mojkovac, a motociklista 
koji je nju pratio, brzo se izgubio nazad iza okuke.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Ubrzo 
je naišla cela kolona Nemaca. </span><span lang="EN-GB">Odmah po prelasku mosta 
razvila se na razne strane. Jedni su se uputili levo ispod visoke obale i dalje 
niz Taru ka Uloševini, da bi izbili pravo pod položaje našeg desnog krila. 
Drugi su prošli u rastojanju kroz glavnu ulicu Mojkovca, koja deli kuće 
pravcem sever-jug. Izbili su na livade i njive severno od naselja. Dugo su 
dogledima ispitivali ivice šume, tako da smo već bili sigurni da će nas 
otkriti. Zatim su se sasvim bezbrižno raskomotili po proplancima, reda radi 
kopajući plitke zaštitne rovove. Motociklisti su nastavili svoje šetnje 
napred-nazad.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Uskoro 
se iza okuke na mostu pojaviše nove kolone, u troredima, sa puškama preko 
ramena, zasukanih rukava, pevajući vojničke pesme. Za njima su ubrzo nastupile 
desetine mazgi sa tovarima, a zatim više motociklista, pa nekoliko kamiona 
pokrivenih ceradama.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Dalje 
se nije smelo čekati. </span><span lang="DE" style="mso-ansi-language:DE">Dat 
je znak za otvaranje vatre. Automatska oružja 1. čete, koja su bila usmerena u 
pravcu glavne ulice, zagrmela su u jedan mah. Tukla su ulicu po dužini. </span><span lang="EN-GB">Ostale 
čete su otvorile vatru na predstraže i u delove oko mosta. </span><span lang="DE" style="mso-ansi-language:DE">Nastupio 
je strahovit krkljanac. Iznenađeni silinom i preciznošću vatre, blizinom i 
skrivenošću, Nemci su bezglavo bežali u pravcu mosta iz svih pravaca. Nisu se 
nimalo sklanjali, jer nisu ni imali vremena da traže skrivene puteve. Svuda su 
ih stizali naši rafali .Prevrtali su se kao snoplje, duž glavne ulice, po 
okolnim livadama i njivama. Mazge pogođene mecima izvaljivale su se zajedno sa 
tovarom, smrtno šišteći u opštem haosu. Šoferi su pokušavali da okrenu 
vozila u pravcu mosta, no zbunjeni rafalima ostavljali su ih i u sumanutom bežanju 
i spasavali samo sebe. Samo jedinice zatečene s leve strane Tare i mosta 
prihvatili su se borbe i počele štititi odstupnicu svojih razbijenih jedinica. 
Jedan rafal nemačkog &quot;šarca&quot; zahvatio je mitraljesko odeljenje naše 
1. čete i ubio nišandžiju na &quot;šarcu&quot; i njegovog pomoćnika. Tri 
druga su ranjena.<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a><o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Naši borci su likovali od zadovoljstva. Bila je to za njih do sada najlepše 
izvojevana pobeda nad Nemcima. Sa posebnim zadovoljstvom gledali smo kako masa 
Nemaca bezglavo beži, ostavljajući sve za sobom, poput Italijana na Drini, iza 
Kapka i Golog brda. Jedva smo ih zadržali da ne jurnu preko brisanog prostora 
ka Mojkovcu, jer i sa naše strane nije bilo nikakvog zaklona poslednjih dvesta 
metara oko naselja. Borba je trajala oko 2 sata.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Taman smo dali naređenja delovima 1. čete da zaobiđu kroz šumu sa istočne 
strane i da krenu na juriš ka naselju, pojavi se kurir 2. bataljona, sa našeg 
levog krila, gde se takođe već duže vremena čula borba. Štab bataljona nas 
je obaveštavao da su jake motorizovane snage potisle sa druma delove 1. 
proleterske i naše brigade i da kreću nama iza leđa. </span><span lang="EN-GB">Morali 
smo hitno izvlačiti jedinice iznad serpentina. Bili smo ozlojeđeni, žalosni i 
radosni u isti mah. Teško je opisati to raspoloženje. Radovala nas je pobeda 
— neslućeni poraz neprijatelja, čiji su vojnici ležali mrtvi ili su se 
vukli ranjeni na sve strane. Ali nas je žalostilo i srdilo to što nam je 
ogroman plen u oružju i oprema ostajao nadohvat ruke. Nismo mogli doseći do 
njega, iako nam je pripadao po svim pravilima ratne pobede. A i bio nam je 
neophodan. Bilo nam je krivo što jedinice na levom krilu nisu mogle izdržati 
još koji čas.</span></p>
<p class="MsoNormal" style="line-height:108%"><span lang="EN-GB">Ovoga puta smo 
morali da se pomirimo sa situacijom. Izvukli smo se u šume i stene iznad Siga. 
Nemci su ubrzo postavili topove iza poslednje okuke druma pred mostom i počeli 
besomučno da prebiraju šumu severno od Mojkovca. Prvo po našim prvobitnim 
položajima, a zatim sve bliže streljačkom stroju. </span><span lang="DE" style="mso-ansi-language:DE">Nisu 
štedeli granate, ali nisu ni pogađali. Borci su u međuvremenu našli sigurna, 
dobro maskirana skloništa. Iznad njihovih rovova, daleko od dometa mitraljeza, 
mi iz štaba bataljona, sa zamenikom komandanta Vladom Bajićem, koji je u međuvremenu 
stigao do nas, pronašli smo dva sigurna skloništa u stenama, međusobno 
udaljena 100—200 metara. Povremeno smo pretrčavali iz jednog u drugo, 
&quot;navlačeći&quot; na sebe dejstvo neprijateljske artiljerije. Na svaku našu 
pojavu haubice su otvarale brzu paljbu, misleći da se radi o prebacivanju naših 
jedinica.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Sve do večeri neprijatelj nije prelazio Taru niti je ušao u Mojkovac. </span><span lang="EN-GB">Ni 
motorizovane jedinice od Brodareva i Bijelog Polja nisu se usuđivale da prođu 
cestom ispod nas.</span></p>
<p class="MsoNormal" style="line-height:108%"><span lang="EN-GB">Sutradan, odmah 
po ponoći, zauzeli smo opet položaje na serpentinama, iznad Krstača, Uloševine 
i Razvršja. Na Razvršju 2. četa je iznenada napala neprijatelja, isterala ga 
iz rovova i zaplenila oko 700 metaka. Nešto kasnije, u toku dana, kad je 
neprijatelj pokušao da prodre cestom iz Mojkovca sa većim snagama, iznenadili 
smo ga iz zasede na Krstacu. Ubili smo 5 Nemaca i 3 četnika obučena u 
italijanske uniforme. Verovatno su bili iskorišćeni kao vodiči. </span><span lang="DE" style="mso-ansi-language:DE">Neprijatelj 
se opet dao u bekstvo. Nije imao vremena ni da pokupi žrtve. Izvukli su samo 
ranjene. Tri dana sve do našeg odlaska, neprijatelj nije mogao da ostvari svoj 
taktički zadatak. Njegove motorizovane kolone nisu uspele da prođu cestom između 
Mojkovca i Bijelog Polja.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Koča JONČIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Prema 15-dnevnom izveštaju štaba 4. bataljona od 14. maja, bataljon je bio 
    naoružan sa 17 puškomitraljeza i 2 &quot;šarca&quot;.<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoNormal" style="margin-top:8.0pt"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="EN-GB" style="mso-ansi-language:DE"> 
    </span><span lang="DE" style="font-size:
10.0pt;mso-ansi-language:DE">U dnevnom izveštaju nemačkog štaba za vezu pri 
    komandi 2. italijanske armije zapisano je: &quot;Gubici komunista na odseku 
    1. brdske divizije 386 mrtvih, zaplenjeno 100 pušaka i municije. </span><span lang="EN-GB" style="font-size:10.0pt">Sopstveni 
    gubici: 27 mrtva, 71 ranjen, 2 nestala.&quot; Primedba autora: verovatno 
    ubrojani streljani rodoljubi u Kolašinu i zaplenjene puške od razbijenih 
    četnika. Inače, mi smo imali samo 2 mrtva i 3 ranjena.<o:p>
    </o:p>
    </span></p>
    <p class="MsoFootnoteText"><span lang="EN-GB">&nbsp;<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_80.htm"><b>Prethodni dokument</b></a></TD>
<TD><a href="31_82.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

