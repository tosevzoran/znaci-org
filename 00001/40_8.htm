<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_7.htm"><b>Prethodni dokument</b></a></TD>
<TD><a href="40_9.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">SPORAZUM 
CVETKOVIĆ-MAČEK<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">S 
talijanskom okupacijom Albanije postalo je jasno da se Jugoslavija po svoj 
prilici ne može sačuvati od potpunog uvlačenja u rat koji je predstojao skoro 
sigurno. Njen geografski položaj u središtu strateški važnog balkanskog 
prostora činio ju je mjestom vjerojatnog sukoba i predmetom teritorijalnih 
pretenzija revanšističkih sila. Tako dugo zanemarivano pitanje nacionalne 
solidarnosti sada se činilo Vitalnim, jer ako dođe rat, nezadovoljni ne-srpski 
narodi, osobito Hrvati, mogli bi zemlji prouzročiti velikih neprilika. Knez 
regent Pavle praktično je od početka svoje vladavine upućivao prijedloge vođi 
Hrvatske seljačke stranke, dru Vladku Mačeku, nadajući se da će pokrenuti 
razgovor o trnovitom hrvatskom pitanju. Na zahtjev regenta, predsjednik vlade 
Stojadinović i Maček sastali su se u januaru 1937, ali predsjednik vlade nije 
bio voljan suočiti se s pravim spornim pitanjima. Zbog tog neuspjeha da 
postigne bilo kakav napredak u rješenju hrvatskog pitanja, a djelomično i zbog 
Stojadinovićeva sve izraženijeg pro-osovinskog stava, knez Pavle smijenio je 
svog predsjednika vlade u februaru 1939. Na njegovo mjesto postavio je Dragišu 
Cvetkovića, jednog od prijašnjih Stojadinovićevih ministara, povjerivši mu 
posebno zadatak da postigne sporazum s Hrvatima. Skoro šest mjeseci trajali su 
napori novog predsjednika vlade, dra Mačeka i grupe stručnjaka, pa je konačno 
26. augusta 1939. s blagoslovom kneza Pavla zaključen sporazum Cvetković-Maček.<sup>2</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Uvodni 
paragraf sporazuma Cvetković-Maček sadrži tvrdnju da je »Jugoslavija 
najbolji jamac nezavisnosti i napretka Srba, Hrvata i Slovenaca«. Time je 
Hrvatska seljačka stranka, koja je u to vrijeme nesumnjivo predstavljala 
hrvatski narod, dala važnu načelnu izjavu, potvrđujući da prihvaća 
jugoslavensku državu. Tu izjavu slijedio je niz specifičnih točaka sporazuma: 
da se sastavi nova vlada u koju će biti uključeni predstavnici Hrvatske seljačke 
stranke, da se spajanjem postojeće Savske i Primorske banovine stvori Banovina 
Hrvatska kojoj će se pridodati neki kotari u Slavoniji, Dalmaciji, Bosni i 
Hercegovini, koji su tada bili u sastavu drugih banovina. U Banovini Hrvatskoj, 
jednako kao i u drugim dijelovima zemlje, garantira se politička jednakost 
Srba, Hrvata i Slovenaca, uključujući tu i jednakost pri stupanju u državnu 
službu. Sve vjere proglašene su ravnopravnima. Da bi se garantirala jednaka 
građanska i politička prava svih građana, treba izraditi i prihvatiti novi 
ustav. Unutar hrvatskog područja svu administraciju za poljoprivredu, trgovinu, 
industriju, šume i rude, zatim sudsku, policijsku (osim žandarmerije), 
prosvjetnu i zdravstvenu administraciju, javne radove, socijalnu politiku, a do 
izvjesne mjere i financije, treba prenijeti u nadležnost Banovine Hrvatske. Sve 
druge stvari, to jest nacionalna sigurnost, obrana, vanjski poslovi, financije, 
bankarstvo, zakonodavstvo i sva administracija od općeg interesa prepušta se 
centralnoj vladi. Banovina Hrvatska imat će svoj Sabor, a poglavar banovinske 
vlade bit će ban, koji je organ kraljeve izvršne vlasti u Hrvatskoj. Ban je 
odgovoran kralju i saboru. Sve zakone i uredbe koje se odnose na Hrvatsku 
potpisivat će kralj, a supotpisivati ban, uključujući tu i ukaz o 
smjenjivanju s banskog položaja. Banovina treba imati svoj vlastiti budžet, a 
za njeno funkcioniranje treba osigurati dovoljna financijska sredstva.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">2 
Maček, str. 177-195; Cvetković, »Smisao, značaj i posledice srpsko-hrvatskog 
sporazuma«. Najbolja i najpotpunija studija o sporazumu od 26. augusta je 
Boban, <i>Sporazum Cvetković-Maček. </i>Osobito je zanimljiva njegova rasprava 
o stavovima raznih jugoslavenskih političkih grupa i stranaka koje nisu bile 
direktno vezane ni s Mačekom ni Cvetkovićem, str. 218-280.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Konačno, 
sporazumom je uglavljeno da se neće opstruirati zakoni koji pridonose 
demokratizaciji zemlje, te da je sporazum u cijelosti privremene prirode, sve 
dok nova ustavotvorna skupština ne odobri novi ustav. Tako sporazum Cvetković-Maček 
i nije trebao biti više od prvog koraka u rješavanju hrvatskog pitanja, korak 
koji bi vodio do potpune ustavne reorganizacije zemlje. Očito su dr Maček i 
njegova stranka imali dojam da bi trajna ustavna reforma znatno povećala 
autonomiju Hrvatske.<sup>3</sup> Uza sve to, predsjednik vlade Cvetković angažirao 
je grupu pravnih stručnjaka koji su izradili plan za ustanovljenje srpske 
federalne jedinice sa sjedištem u Skopju, koja bi uključivala ostatak zemlje s 
izuzetkom Sloveni</span><span lang="DE" style="mso-ansi-language:DE">je</span><span lang="HR" style="mso-ansi-language:
HR">.<sup>4</sup> Slovenija </span><span lang="DE" style="mso-ansi-language:DE">je</span><span lang="HR" style="mso-ansi-language:HR"> 
trebala biti treća federalna jedinica, ali budući da je stanovništvo te 
pokrajine homogeno, postojeća Dravska banovina jednostavno bi postala Banovina 
Slovenija, te bi imala nešto proširenu jurisdikciju. Separatizmu skloniji 
hrvatski političari nisu bili zadovoljni sporazumom, a nesretni su bili i mnogi 
Srbi, iako iz suprotnog razloga, smatrajući da su Hrvati dobili previše 
vlasti. Velik broj ljudi bio je protiv podjele Bosne i Hercegovine. Bilo je onih 
koji su smatrali da je cijela ta pokrajina hrvatska, zatim onih brojnijih koji 
su tvrdili da je srpska, i trećih koji su mislili da je uopće ne bi trebalo 
nikome pripajati, nego joj omogućiti da živi svojim vlastitim specifičnim 
političkim životom, kao zasebna federalna jedinica u okviru jugoslavenske države. 
Daljnja slabost sporazuma bila je, što nije sadržavao nikakve klauzule, niti 
sugerirao ikakvu buduću odredbu o makedonskoj ili crnogorskoj federalnoj 
jedinici. Drugim riječima, sporazum je čak i kao privremeno rješenje 
propustio da se uhvati u koštac sa svim aspektima nacionalnog problema u 
Jugoslaviji.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">3 
U tom smislu vidi Boban, str. 281-319, 421-424.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">4 
Prema Bobanu, str. 314. taj plan je napravljen bez sudjelovanja ili suglasnosti 
HSS i predviđao je neke odredbe kojima se HSS otvoreno protivila. Za nacrt tog 
plana </span><span style="font-size:7.0pt">vidi <i>ibid. </i></span><span lang="HR" style="font-size:7.0pt;mso-ansi-language:HR">str. 
412-418.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Sporazum 
Cvetković-Maček stupio je na snagu uredbom zasnovanom na članu 116. ustava iz 
1931.<sup>5</sup> Stvorena je Banovina Hrvatska, a odmah zatim i nova vlada u 
kojoj je Cvetković ostao predsjednik vlade, Maček je postao potpredsjednik, a 
dr Ivan Šubašić, zastupnik Hrvatske seljačke stranke, poznat po svojim jakim 
dinastičkim i jugoslavenskim sklonostima, imenovan je banom Banovine Hrvatske. 
Rat u Evropi, koji je izbio samo nekoliko dana kasnije, trajno je odgodio izvršenja 
nekih točaka sporazuma, uključujući tu i izbornu reformu i izglasavanje novog 
ustava. Ali sporazum je na širokom frontu dopuštao Hrvatima znatan stupanj 
autonomije. Između ostalog, Hrvatska seljačka stranka ojačala je svoje 
poluvojničke organizacije, <i>Seljačku zaštitu </i>u seoskim područjima, i <i>Građansku 
zaštitu </i>u gradovima. U Zagrebu je <i>Građanska zaštita </i>proglašena 
pomoćnom policijskom snagom.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">5 
Član 116. Ustava iz 1931. glasi: »U slučaju rata, mobilizacije, nereda i 
pobune, koji bi doveli u pitanje javni poredak i sigurnost države ili kad su do 
te </span><span style="font-size:7.0pt">mere</span><span lang="HR" style="font-size:7.0pt;
mso-ansi-language:HR"> uopšte ugroženi javni interesi, Kralj može, u tom 
izuzetnom slučaju, ukazom narediti da se privremeno preduzmu sve izvanredne, 
neophodno potrebne </span><span style="font-size:7.0pt">mere</span><span lang="HR" style="font-size:7.0pt;mso-ansi-language:HR"> 
u celoj Kraljevini ili u jednom njenom delu nezavisno od' ustavnih i zakonskih 
propisa. Sve izuzetne preduzete </span><span style="font-size:7.0pt">mere</span><span lang="HR" style="font-size:7.0pt;mso-ansi-language:HR"> 
podneće se naknadno Narodnom Predstavništvu na saglasnost.«</span><span lang="HR" style="mso-ansi-language:
HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Čak 
ni pod najidealnijim uvjetima ne bi promjene do kojih je došlo sporazumom 
Cvetković - Maček mogle odmah iskorijeniti loš učinak od dva desetljeća 
srpske hegemonije i krutog centralizma, te jednog desetljeća kraljevske 
diktature. Svakom je, na žalost, bilo jasno da srpski vladajući sloj nije učinio 
ustupke Hrvatima iz neke ljubavi prema federalizmu, već isključivo u cilju 
pokušaja ujedinjenja i jačanja zemlje ako bi bila uvučena u rat. (Maček je u 
stvari i smanjio neke od svojih zahtjeva kad ga je njegov predstavnik 
u.inozemstvu dr Juraj Krnjević, obavijestio da je rat neminovan.)<sup>6</sup> 
Nacionalna kohezija i solidarnost, koju je kratkovidna politika velikosrpskih 
vladajućih grupa tokom proteklih dvadeset godina efikasno gušila, nije mogla oživjeti 
u tim tjeskobnim danima kad je zemlja bila pod teškim unutarnjim i vanjskim 
političkim, psihološkim i ekonomskim pritiskom.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">6 
Maček, str. 191-192.</span><span lang="HR" style="mso-ansi-language:HR"><o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Sporazum je u biti bio hitna politička mjera, ustupak hrvatskim političkim 
snagama u nadi da će time ojačati unutarnja politička struktura. Ali bilo je 
prekasno da se to postigne. Sporazum ne bi postigao taj cilj čak da je i bio 
stvoren - što u stvari nije — na zadovoljstvo pretežne većine i Hrvata i 
Srba. Tako je Jugoslavija i dalje ostala slabo pripremljena za svaku veću 
krizu; o ratu protiv strahovito nadmoćnog neprijatelje da i ne govorimo.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_7.htm"><b>Prethodni dokument</b></a></TD>
<TD><a href="40_9.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

