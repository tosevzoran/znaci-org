<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_22.htm"><b>Prethodna strana</b></a></TD>
<TD><a href="248_24.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center"><b><span lang="SR" style="font-size:14.0pt;mso-bidi-font-size:10.0pt;mso-ansi-language:SR">&nbsp;<o:p>
</o:p>
</span></b></p>
<p class="MsoNormal" align="center" style="text-align:center;line-height:150%"><b><span lang="HR" style="font-size:14.0pt;mso-bidi-font-size:10.0pt;mso-ansi-language:
HR">NAŠI IZLETI I PUTOVANJA<o:p>
</o:p>
</span></b></p>
<p class="MsoNormal" align="center" style="text-align:center;line-height:150%"><b><i><span lang="HR" style="font-size:14.0pt;mso-bidi-font-size:10.0pt;mso-ansi-language:
HR">&nbsp;<o:p>
</o:p>
</span></i></b></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Bosanski čovek je od pamtiveka imao izrazitu naklonost prema prirodi. Ići 
u prirodu ušlo je u tradiciju narodnog života. Postojala je za to i posebna reč 
koja se uvek izgovarala s radošću - teferič. Čim grane proleće, otopi se 
sneg, izbehara drveće i ospe se rano zelenilo - i staro i mlado ide nekud na 
teferič. Bilo u obližnji šumarak, na brdo ili na rečicu, svejedno, samo da 
se krene putem teferiča. Žene sa periferije iz muslimanskih četvrti, nose u 
boščama nešto hrane, džezvu za kavu, i koju prostirku. Okružene decom, one 
se kreću slobodno i opušteno, pa mnoge dignu peču sa lica i otpuste zar. Živeći 
u gradskom centru, uz oca koji je obožavao prirodu i jedva čekao da dodje 
nedelja, mi smo od ranog proleća svaki slobodan dan provodili na nekom izletu. 
Prevozili smo se ili vozom, ili peške, a na dalja mesta otac je uzimao taksi, 
ili smo koristili prevoz naših prijatelja. Omiljena izletišta bila su 
Kiseljak, Svatovac, Djurdjevik, Lukavac, Ozren, Majevica i najdalje - planina 
Konjuh.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Naša omiljena izletišta počinju sa nezaobilaznim i najbližim 
Kiseljakom, ne samo zbog kisele vode koja otiče vekovima na istom mestu, već i 
zato što tamo mogu da stignu i stari i mladi, pa i deca. Nije predaleko, a ni 
previsoko. Potrebna je samo dobra volja da se krene, neko vozom do Bistarca, a 
neko kolima ili fijakerom, a poneko i peške. Kad stignemo, obično po lepom 
vremenu, najpre se, kao po običaju ide na izvor kisele vode. Nosimo flaše koje 
punimo na licu mesta a najpre pijemo vodu. Naš prijatelj Duško Stokanović, s 
kojim obično idemo na Kiseljak, spušta se sa svojom drvenom nogom do izvora i 
uvek raspoložen poziva nas: &quot;Kisela voda à la carte!&quot;, on nalazi 
uvek načina za šalu i neke uzrečice.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Osveženi šetamo po blagim padinama, srećemo se sa drugim izletnicima i 
poznanicima i naš izlet uvek, obavezno, završavamo u letnjoj kafani kod 
baba-Mitre. Njena kafana nalazi se &quot;u centru&quot; Kiseljaka, na jednoj 
blagoj uzvisini. To je obična seoska kafana sa velikim dvorištem gde se moglo 
sedeti za stolovima i drvenim klupama. Belo okrečena seoska kuća ima uredjene 
unutrašnje prostorije gde sedimo obično kad pada kiša, ali najlepše je 
napolju u dvorištu, na travi. Hrapave klupe na kojima sedimo čine nam se kao 
najudobnije fotelje. Kod Mitre se obavezno išlo na pogaču od kisele vode, sir, 
kajmak, proju i ostalo. Već ranije dobila je baba-Mitra narudžbu, pa kad 
stignemo ona ubrzo počinje da iznosi svoje specijalitete i djakonije, najpre 
domaću rakiju, pa kiselu vodu ali i pivo i ostala pića. Kad stigne pogača, 
svi se obraduju, pogača se lomi uz domaći sir i kajmak, ali i uz pečenje. 
Jer, ko bi poželeo jagnjeće pečenje donosilo se iz Avdaginog hana - bilo je 
to čuveno pečenje od vlašićkih jaganjaca. Čak i ja koja se mrštim na svako 
jelo, kod baba Mitre dobijem nevidjeni apetit i roditelji se čude koliko jedem.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U velikom baba Mitrinom dvorištu nalazila se i kuglana dužinom cele 
gornje ograde. Na vrhu, na početku, bila je neka vrsta kućice, bolje reći 
verande ili čardaka na kojoj je mladjarija uveče sedela i zabavljala se. Čim 
stignemo u Mitrino dvorište, moja prva pomisao je da se popnem stepenicama na 
tu &quot;osmatračnicu&quot; odakle odozgo gledam šta se dešava u dvorištu - 
mesto je kao stvoreno za posmatranje i maštanje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na tim našim izletima, nama se pridružuju i oni koji su došli pre nas 
ili su tu već od ranije u nekoj svojoj letnjoj kući. Zapravo mnogi imućniji 
Tuzlaci imali su svoje kuće na Kiseljaku, gde uglavnom provode letnje mesece, 
povremeno i tokom cele godine, a porodice s decom, celo leto borave na 
Kiseljaku. Nisu to neke velike kuće, niti vile u današnjem smislu reči, već 
obične, skromne, manje porodične kuće, već prema broju ukućana. Kao dete 
ulazila sam u neke od tih kuća, sama ili s roditeljima. Naš prvi stanodavac 
Jovan Simić imao je kuću u koju sam više puta navraćala, zatim, porodična 
kuća našeg drugog stanodavca advokata Djerića, ali i drugi vlasnici, pozivali 
su nas u goste. Bez namere da precizno nabrojim sve kuće naših sugradjana, ono 
što zasigurno znam na Kiseljaku su pored već pomenutih imali kuće: Nikifor 
Todić, Pero Stokanović, otac Dragiše Trifkovića, apotekar Peciković, 
porodice Delibegović i Hadžiefendić, Štitić, Trajer, Juriša, Gavrić, Milčić 
i drugi. Posebno se isticala velika kuća doktora Bućića, kao neka vrsta 
letnjeg sanatorijuma i porodična kuća italijanskog graditelja Pikolotija, a 
preko puta nje Hrustićeva kuća na sprat, sa dućanom. Bilo je svakako još 
takvih kuća u okolini.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kuća Pere Stokanovića, nekada lepa manja vila, bila je prilično 
propala i zapuštena, mada je tamo živeo bračni par koji je čuvao kuću. 
Nekada je, po priči u njoj boravio Aco Stokanović, sinovac Perin i brat Duškov, 
za vreme svoje bolesti, gde su ga prijatelji iz Tuzle obilazili. Umro je mlad od 
tuberkuloze. Znam da skoro nikada nismo odlazili u tu kuću iako smo uvek išli 
na Kiseljak s Duškom, koji je možda samo svratio, ali nas nije pozivao. Istu 
takvu zgradu imao je gazda Pero negde iznad naselja Kula u gradu, na jednoj 
uzvisini - ne znam ko je tamo živeo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na jednoj čistini obasjanoj suncem stajao je Bućićev sanatorijum. Duga 
jednospratna zgrada sa drvenim zeleno obojenim verandama i kapcima na prozorima. 
U Bućićevom &quot;sanatorijumu&quot; bilo je lepo i prijatno - boravila sam 
tamo jedno leto s mojom tetkom Micom. Ka Jeni-Dunji stajala je na osami stara 
bosanska kuća gde je, navodno, letovao Avdo Hasanbegović sa ženom lekarkom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U žarkim letnjim mesecima, nismo samo šetali i sedeli kod Baba-Mitre, 
već smo išli na kupanje ka Jeni-Dunji (turska reč, znači Novi svet). Od 
nekog novog sveta nije bilo ni traga, ali je zato bilo virova u Spreči gde se 
moglo malo i proplivati. Sećam se, jednom je sa nama bio ugledni trgovac Joško 
Vizler, sedeli smo na obali, kupali se i sunčali. Izlazeći iz vode, sva mokra 
i neočešljana prišla sam Vizleru i zamolila ga da mi pozajmi češalj, na šta 
se on slatko nasmejao: &quot;Našla si, baš, od kog ćeš da tražiš češalj&quot;! 
Vizler je, naime, bio sasvim ćelav, bez jedne dlake na glavi. Zastidela sam se 
i nikada nisam zaboravila tu svoju dečju glupost.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Blaga klima, kisela voda, blizina Spreče, i zelenilo, činili su 
Kiseljak najbližim i najprivlačnijim izletištem tadašnjih žitelja Tuzle.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U selu Miričini imao je lepu letnju kuću advokat dr Ljubo Peleš, 
poznati rodoljub i demokrata. Negde pred rat u leto 1940. išli smo na ceo dan u 
Miričinu, a očev prijatelj apotekar Ajzenštajn načinio je nezaboravne 
fotografije sa tog izleta. Tamo smo se vozili čamcem po Spreči, šetali i 
razgledali Pelešovu kuću sa visokom drvenom verandom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Inače, Kiseljak je u to vreme bio neistraženo vrelo sa koga je voda 
oticala vekovima, a da je niko nije sakupljao ni prodavao. Tek pred rat sodar 
Mitrinović počeo je da prodaje flaširani Kiseljak, a nama su ga donosili u kuću. 
Otac je iznad svega cenio kiselu vodu i kad je jednom počeo da je redovno pije, 
više nije podnosio običnu vodu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na Svatovac smo išli redje nego na Kiseljak, ali su to bili nezaboravni 
izleti. Išli smo uvek u grupi, većoj ili manjoj, ali već od svoje pete godine 
pamtim taj doživljaj. Velika, lepa i gusta šuma, ne može se smatrati 
planinom, kažu da mu je najviši vrh oko 576 m, ali je priroda moćnija i mnogo 
svežija na Kiseljaku. Da bismo došli do njega idemo obično vozom do Lukavca, 
pa onda peške, bogami, oko desetak kilometara, što mi nije bilo baš lako. Ja 
neću da se žalim idem za očevim stopama i trudim se da ne zaostajem. Na putu 
za Svatovac otac me je učio kako treba koračati, ni suviše brzo, ni polako, 
već je najvažnije uhvatiti tempo. &quot;Tempo, to je najvažnije u pješačenju&quot;, 
govorio je. Tada sam prvi put čula tu reč i nije mi bila sasvim jasna, ali 
znala sam da je reč o ujednačenom koraku. Kad stignemo negde u središte 
Svatovca, čeka nas lepa, planinarska kuća usred šume, na divnom položaju gde 
staje, čini se, tridesetak ljudi. Tu kuću, kao i druge u okolini podiglo je 
Društvo planinara BiH, ali je celu stvar nadgledao naš sugradjanin stari 
Rolinger, šumarski savetnik, veliki zaljubljenik u bosanske šume i planine. 
Miris na Svatovcu je lepši nego igde, šuma je četinarska, na sve strane je 
mahovinasta podloga. Majka obožava cvet koji se zove erika, ili kako naši 
ljudi kažu vrijes, cveta crvenkasto i ima ga na sve strane. Negde u blizini 
postoji neka špilja gde ljudi odlaze da je vide, ali ja nisam bila. Malo 
podalje od planinarske kuće bilo je neko mesto za kupanje, pa smo se u tom viru 
kvasili i hladili po letnjem vremenu. Putem su prolazili seljaci sa kolima na 
kojima su vukli posečene balvane, a u okolini su bila muslimanska sela. Na 
jednom od prvih izleta gde nas je bilo mnogo u grupi, sećam se, kao sada, otac 
je s nekim pravio bosanski lonac, za koji smo onda svi stajali u redu da 
dobijemo ručak što se vidi na jednoj staroj fotografiji. Majka se čudila, 
kako kod kuće ne zna ni jaje da ispeče, a ovde kuva ručak.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Nedaleko od planinarske kuće ima svoj letnjikovac Tupanjanin, sarajevski 
političar, prijatelj porodice doktora Jovanovića. Oni kod njega odlaze često 
i mi ih na našim izletima obično tamo zatičemo. Još neke porodice imaju 
svoje kuće, ali nisam bila u njima. Mnogo godina kasnije, posle drugog svetskog 
rata, bila sam jednom u letnjoj kući Muradbega Zaimovića gde me je odveo naš 
prijatelj Salih Žilić - bilo je prijatno, sedeli smo i pričali s Muradbegom i 
Omerom Gluhićem.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>&quot;Vijenac&quot; je vrh Svatovca odakle puca lep pogled. Negde iznad 
planinarske kuće bilo je divlje naselje Cigana koji su tu živeli ali su na 
taljigama išli u &quot;obilazak&quot; okoline. Njih je, koliko se moglo, 
pomagao stari Rolinger, oni su ga zvali &quot;Rovinger&quot;.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Tri planine su u mom detinjstvu igrale ulogu - Majevica, Konjuh i 
Jahorina. Na Konjuh smo išli na izlete, na Jahorinu u vreme skijanja, a na 
Majevicu s ocem &quot;službeno&quot;. Otac je, naime, prihvatio ponudu uprave 
rudnika &quot;Montanika&quot;, da odlazi dva puta nedeljno u rudnik radi 
pregleda bolesnih rudara. Imali su malu ambulantu i tuzlanski lekari su se 
smenjivali na tom poslu. Iako skromno plaćen, otac je taj posao prihvatio zbog 
mogućnosti da se dva puta nedeljno nadiše planinskog vazduha. Ipak, to za 
njega nije bilo izletište već mesto gde ga je čekalo mnogo rudara na pregled. 
Pošto se gore vozio rudničkim kolima, ponekada smo majka i ja, ali ja mnogo više, 
išli s njim. Za vreme dok je on pregledao rudare mi smo šetali u okolini, ili 
sedeli pred malom kafanicom u zelenilu. Svaki put kad sam išla s ocem, svraćali 
smo obavezno u kuću glavnog inženjera Veršeca. Gospodja Veršec, krupna i 
stasita žena, dočekivala nas je s velikom ljubaznošću. Njena dva sina učila 
su školu u gradu, a ona je dolazila obično petkom na pijacu i svraćala je 
ponekad kod oca u ordinaciju. Dečaci su bili nešto mladji od mene, dva lepo 
negovana, zdrava muška deteta. Uvek nas je služila kolačima i raspitivala se 
o raznim bosanskim izrazima koje nije poznavala. Sećam se, kao danas, kad je 
zapitala oca šta znači jedna reč koju često čuje, nešto kao 
&quot;luksuz&quot;, rekla. Na šta se otac nasmejao i odgovorio da je to sigurno 
&quot;baksuz ili ugursuz&quot; i objašnjavao je smisao tih reči. Ona i njen muž 
imali su jak kajkavski akcenat, verovatno su bili negde iz Zagorja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Prolazak kroz Gornju Tuzlu - u stara vremena poznatiju od Dolnje - svega 
8 km odaljenu od grada, bio je uvek prijatan. Zastajemo pred kućom braće 
Mehmedović, Harisa i Raifa koji drže mlekaru i proizvode buter za tuzlanske 
trgovce. Otac ne mora ni da kaže, oni mu donose u čašama mlaćenicu koju otac 
voli, pa i mi pijemo s njim, istina meni ne prija. Njihov buter majka kupuje u 
radnji Jovana Simića.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na Konjuh se išlo s proleća, leti i do kasne jeseni. Ko je bio pokretač 
i organizator tih izleta ne bih mogla tačno reći, ali su svi bili jako 
zagrejani odlascima na planinu koja nije bila ni suviše blizu, a ni mnogo 
daleko da se u njoj ne bi provela dva-tri dana. Kulovićka kao rodjena Švajcarkinja 
bila je od malih nogu planinar, a Kulovića je u planinu privlačila njegova 
sklonost ka lovu. Otac, iako je poticao iz ravničarskog kraja, bio je svakog časa 
spreman da se baci u zagrljaj šumovitim i prelepim bosanskim brdima, dok je 
majka išla uz oca, pa makar to bilo na kraj sveta. Bilo je jasno da i ja nemam 
kud, već da podjem s njima, ma kako to izgledalo neobično za dete od 6-7 
godina. Ipak, mislim da je stari Rolinger, dugogodišnji predsednik planinara 
BiH, bio jedan od pokretača tih izleta.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Priprema za izlet trajala je po nekoliko dana i predstavljala je mali 
ritual u kom je otac nastojao da stvari pojednostavi, a majka je dodavanjem sve 
novih i novih potrebština preterivala u punjenju ruksaka, koji je, razume se, 
trebalo da otac nosi na ledjima. &quot;Pa ne idemo tamo na cijelo ljeto&quot;, 
čudio se otac. Put nas je vodio najpre do Bukinja gde je bilo zborno mesto svih 
izletnika. Tamo smo se okupljali pred jednim seoskim dućanom koji je bio neka 
vrsta sastajališta i kafane. Posle sačekivanja i raznih dozivanja i 
dovikivanja, sedali smo na šumsku železnicu, na otvorene vagonete malog voza 
koji se zvanično nazivao &quot;dresina&quot;. Ova uska pruga išla je od 
Bukinja do šume Krebanja iznad Mačkovca odakle je firma &quot;Kroacija&quot; 
eksploatisala drvo i služila je za transport sečenog drveta. Ova šumska pruga 
bila je uskotračna, dresine su bile otvorene i ono što najviše pamtim bio je 
sveži, ponekad jaki vetar koji nas je hladio na ovom putu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Eksploatatori bosanskih šuma su za vreme austrijske uprave vrlo solidno 
i sistematski radili na ovom poslu, seča šume je bila planski organizovana i 
ništa nije bilo prepušteno slučaju. Tada, u vreme naših izleta na Konjuh, seča 
šume je bila u punom jeku i verovatno mnogo manje planska nego ranije.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pošto smo stizali u malim vagonetima do Mačkovca, obavezno je bilo svraćanje 
u lugarsku kuću Milana Batala, šumskog tehničara koji je zapravo tu živeo, 
dok mu je porodica stanovala u Tuzli, a njegovo osmoro dece su leti provodila 
raspust u divnim predelima Potkonjuha. Radio je za firmu &quot;Kroacija&quot; u 
Živinicama, koju su vodila braća Varadi. Stariji sa ženom i sinom Otom živeo 
je u Živinicama, u jednoj prizemnoj dugačkoj kući, gde smo ponekada svraćali 
a mladji je živeo u Tuzli na početku Klosterske ulice sa ženom i jednim 
velikim psom - dogom. Za mene kao dete, već pomalo smrznuto od hladnog vetra 
koji nas je produvao u otvorenim vagonima, ta Batalova kuća bila je pravi raj i 
odmorište koje sam željno iščekivala. Sedali smo svi u okrug oko stola na 
drvene klupe gde nas je čekalo osveženje. Batalov poslužitelj Ivan pripremao 
je odličan pasulj koji smo jeli da bi se zagrejali, a bili smo i gladni, jer 
nismo doručkovali, pošto se rano kretalo iz Bukinja. Batalova 
&quot;teritorija&quot;, bila je neka vrsta oaze pred veliki uspon i napor koji 
nas je očekivao. Sam Batalo bio je šumar još od austrijskog vremena i jako je 
čuvao šumu i sve oko nje<a style="mso-footnote-id:ftn1" href="#_ftn1" name="_ftnref1" title><span class="MsoFootnoteReference">*</span></a>. 
Iako je imao lovačku pušku nikada nije ubio ni jednu divljač, niti je 
dozvoljavao da se seku jelke. Pošto smo se okrepili kod Batala, on je sa nama išao 
neko vreme kao vodič. Najpre se išlo uzbrdo do Kraljičinog kamena, to je bila 
prva etapa, a zatim je počinjao veliki uspon. Znam samo da je bilo teško, znoj 
je curio niz ledja, mene su žuljali sitni kamenčići u cipelama.&nbsp;<span style="mso-tab-count:
1">&nbsp;&nbsp;&nbsp; </span><o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Prvi put su me poveli kad sam imala šest-sedam godina, veliki uspon za 
malene dečje noge, ali otac ne pridaje tome mnogo pažnje. Treba se navići od 
malena na pentranje po planinama, to je njegova teorija. Po njemu, najveća je 
nesreća živeti u kraju gde nema blizu planina i visokih brda. Majka sva 
zadihana, a ja oznojena i prestravljena, kaskamo za malobrojnom planinarskom 
kolonom. Da li ima kraja tom usponu, mene muči samo to jedno, jedino pitanje. 
Žulje me cipele, znoj me peče a srce lupa pod grlom. Majka upozorava oca, da 
&quot;dete ne može tako brzo&quot;, za oca to nije važan argument da bi se 
usporavalo, neka malo zaostane. &quot;Ali ostaćemo sami, izgubićemo se u šumi&quot;, 
žali se majka. &quot;Ne boj se Zago nema ovde ništa opasno&quot;, nastavlja 
otac smejući se. „Nije ovo Slana Banja“, vajka se majka, ako zaostanemo, ko 
zna šta ima u šumi. Tu njenu rečenicu, &quot;Nije ovo Slana Banja&quot;, otac 
je i kasnije kod kuće često ponavljao, kad je želeo da nas ismejava kako smo 
kukali uspinjući se na Konjuh. Na kraju, posle izvesnog vremena, otac daje znak 
za odmor, ja sedam na zemlju, i ne znam kako ću se više dići na noge. Otac 
taj najveći uspon, ne znam zašto, zove &quot;uz zavraca&quot; - on voli takve 
neobične reči koje narod upotrebljava, a nama su nerazumljive.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Posle nekoliko sati penjanja i ponekog odmora stizali smo do planinske kuće 
koja je bila slična onoj na Svatovcu, jer i ovu je pravio stari Rolinger. Sećam 
se dobro kuhinje gde se nešto kuvalo, verande oko kuće i spavaonice su šuškavim 
slamaricama. Majka i ja smo bile zadužene da donosimo vodu iz jednog izvora 
ispod kuće.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Posle dva sata uspona, na kraju stižemo, i mojim mukama dolazi kraj. 
Tamo je skrovito i hladovito, cela kuća od drveta miriše na borovinu, vatra 
pucketa, nešto se kuva. Na sve strane okolo, sve je pomalo strašno i 
nepoznato, sa svake strane nešto škripi, cijuče i pomera se. Čim vetar dune, 
kloparaju prozori i vrata od drveta, škripi pod od dasaka. Jedino je toplo na 
šuškavom ležaju pod ćebetom koje ima neobičan miris, na dim, znoj i drvenu 
gradju. Šćućurena pod tim ćebetom, maštam o povratku kući, mislim na moje 
drugarice, moje knjige i moj krevet.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>&quot;Konjuh planina je gorski masiv koji se u srezu kladanjskom prostire 
izmedju rijeka Krivaje, Spreče i Drinjače. Najviši je vrh Konjuh, 1328 m. 
Ispod vrha, 15 minuta sa zapadne strane, nalazi se planinska kuća Društva 
planinara BiH u kojoj imade mjesta za 10-15 ljudi&quot; (Ing. Jovo Popović, 
&quot;Kroz planine Bosne i Hercegovine&quot;, Sarajevo 1935).<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Autor kaže da &quot;na Konjuhu ima dosta vode&quot;, ali kako sam ja 
zapamtila, oko planinske kuće nije bilo vode. Ujutro nas otac šalje, mene i 
majku, da donosimo vodu sa obližnjeg izvora. Majka i ja spuštamo se niz kosu 
padinu u neki duboki jarak, koji se meni čini kao bezdana provalija, nosimo u 
kanticama vodu, teško je, naročito u povratku. Konjuh je bez vode i bezljudan, 
ali lep i ponosit.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Popeli smo se na jedan od vrhova Konjuha, stojimo na rubu ponora. Pod 
nogama su nam neki džinovski četinari, čiji vrhovi dopiru do naših nogu, 
koji se u poznatoj partizanskoj pesmi iz 1942. &quot;svijaju jedan do 
drugoga&quot;. U središtu ogromnog prostora pod našim nogama, spustili su se 
beli oblaci i kao da tamo stoje - za mene kao dete, pravo čudo. Nisam do tada 
znala da je tako nešto moguće. Za mene je oblak do tada bio sinonim za 
nedogledne nebeske visine do kojih se može samo okom dopreti, ali da nam stoje 
ispod nogu? Pored mene su otac, majka, Kadija Mujezinović i još neko od naših 
prijatelja. Ja plašljivo pitam &quot;Šta je to dole&quot;. &quot;Oblaci&quot;, 
kaže otac, &quot;zar oni nisu gore, na nebu&quot;. Jesu, obično, ali mi smo se 
popeli iznad njih. Nije mi stvar jasna i pribojavam se te bele guste magline, 
koje nam zaklanja vidik u kojoj se možda nešto krije, nešto strašno. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na Konjuh se otac uspinje bar dva puta godišnje, to je njegova omiljena 
planina, a druge takve nemamo u blizini. Prema majčinom kazivanju na jednom od 
tih uspinjanja, sedeći s njom u hladu, otac joj kaže &quot;Kad umrem i ako 
umrem prije tebe, neka mi pod hrastom bude grob, to mi je najmilije drvo&quot;. 
&quot;Dobro, a ako ja umrem pre tebe, ti meni na grobu posadi brezu&quot;, to je 
bilo majčino najmilije drvo, treperava breza. Ocu se želja ispunila, sahranjen 
je posle pogibije, pod<span style="mso-spacerun: yes">&nbsp; </span>majevičkim 
bukvama i hrastovima, koji su tu odvajkada šumili. Majci je želja ostala 
neispunjena.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pošto smo nekoliko puta bili na Konjuhu, otac je nastavio da odlazi, ali 
bez nas, u društvu lovaca i planinara. To je bilo obično s proleća, 
marta-aprila, kad počinje &quot;tetrebov ljubavni zov&quot;, što je ujedno 
signal lovcima da počinje lov na ovu &quot;najlepšu medju pticama&quot;. Otac 
se pre polaska raduje unapred, a po povratku bio je pun priče o uzbudljivom 
lovu na tetrebove u kome je učestvovao kao posmatrač - nije imao lovačku pušku. 
Silazeći s Konjuha donosio nam je velike bukete cveća, smilja, koje je danima 
ispunjavalo opojnim mirisom naš stan. Konjuh je poznat po cveću smilju i 
kovilju, po ciklamama, divljim ljubičicama i šumskim narcisima koji rastu u 
podnožju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Neće proći ni 10 godina, u leto 1944. zateći ću se na jednom od 
njegovih vrhova u sedmoj ofanzivi. Ležimo u dubokoj travi, avgustovsko je leto, 
sve svetluca i presijava se pod suncem. Majka dolazi sa strane, nosi u ruci 
buketić poljskog cveća, kaže mi: &quot;Sretan ti rodjendan&quot; i smeje se. 
Ja sam i zaboravila, zapravo nisam ni znala pravi datum, bio je zapravo 
14.avgust. Iako ja zapisujem u moj notes najvažnije dogadjaje, nekako mi je 
promaklo da je došao taj dan. Nikada više u životu nisam proslavila rodjendan 
pod suncem u travi napolju, izvan svake kuće i kućišta. U blizini tutnje 
topovi, Nemci gone našu kolonu i kanonade nas prate, ali ne stižu na vrhove 
Konjuha, on nas štiti i čuva. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Što se mene tiče svaki izlet je bio dovoljno uzbudljiv, ali sam naročito 
volela kad bi otac rekao da idemo u Djurdjevik. Nije to bilo samo mesto, već 
njegova bliža i dalja okolina, prema Stuparima. Rečice Oskova i Gostelja na 
kojima smo se rashladjivali u žarke letnje mesece bile su u to vreme savršeno 
čiste i bistre, tako da se njihova voda mogla piti. Rečice su bile slične po 
svom toku i bliske kao neke dve sestre, tako da ih nisam razlikovala već je to 
za mene bila jedna rečica sa dva imena. Nezaboravni izleti na ovim rečicama, 
od kojih je poslednji bio u junu 1941. pred početak ustaškog terora, sačuvani 
su u sećanju i na mnogim fotografijama. Nije se moglo ni u snu naslutiti da će 
industrijski razvoj posle rata doneti promene koje će ove divne rečice 
pretvoriti u otpadne kanale. Rudnik Banovići - mesto nazvano po braći Banovićima 
iz starobosanskog perioda - doneo je veliki napredak žiteljima ovog kraja, ali 
i veliko zagadjenje prirode. U okolini Djurdjevika i Banovića bili su razasuti 
mnogi stećci – kamenovi, kao čuvari vremena i istorije. Poseta jednom od 
ovih stećaka bila je deo našeg izleta u Djurdjevik, kada smo jednog letnjeg 
prepodneva stigli do velikog sivog kamena, koji je bio zagrejan na suncu. 
Gladili smo rukama glatki kamen i razgledali šare ispisane na njemu, a otac je 
pričao o nekim našim starim bogumilskim precima. Nisam mnogo razumela, ali 
zapamtila sam, a majka je više puta kasnije ponovila očeve reči: &quot;Nisu 
se dali ni istoku ni zapadu, ali padoše pred Turcima&quot;.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Najsladji trenuci su bili povraci sa izleta, kada smo se umorni i 
preplanuli, a ponekad i pokisli, vraćali sa nekog teferiča. Meni su se već oči 
sklapale, u kolima je bilo toplo, sedela sam stisnuta izmedju starijih. Tad bi 
obično otac zapevao iz poluglasa neku starinsku bosansku pesmu. Glas mu je bio 
prijatan, a sluh nepogrešiv - &quot;Pšeničice sitno sjeme, ah, moj dragi 
slatko ime...&quot;, ili &quot;Snijeg pade, drumi zapadoše, dragi dragoj doći 
ne mogaše&quot;, ili &quot;Mošćanice vodo plemenita, usput ti je, selam ćeš 
mi dragoj&quot;. Ostali su obično ćutali ili tiho pevušili, videlo se da otac 
uživa da peva sam iz poluglasa.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Naš poslednji izlet (o čemu piše i Borka Tomljenović u svojoj knjizi 
&quot;Bosanski kontrapunkt&quot;), bio je jedne nedelje u junu 1941. Naše 
okupljanje bilo je upravo simbolička slika našeg dotadašnjeg zajedništva - 
dve jevrejske porodice, Vizler i Ajzenštajn, srpska porodica dr. Milana 
Jovanovića, nas troje i nezaobilazni Duško Stokanović kome će to biti 
poslednji izlet u životu. Dva meseca kasnije, biće odveden u ustaški logor 
Jasenovac i tamo pogubljen.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" align="center" style="text-align:center;line-height:150%"><span style="mso-char-type: symbol; mso-symbol-font-family: Symbol; font-size: 14.0pt; mso-bidi-font-size: 10.0pt; font-family: Symbol; mso-ascii-font-family: Times New Roman; mso-hansi-font-family: Times New Roman; mso-ansi-language: HR" lang="HR">¾</span><span lang="HR" style="font-size:14.0pt;mso-bidi-font-size:10.0pt;mso-ansi-language:
HR"> </span><span style="mso-char-type: symbol; mso-symbol-font-family: Symbol; font-size: 14.0pt; mso-bidi-font-size: 10.0pt; font-family: Symbol; mso-ascii-font-family: Times New Roman; mso-hansi-font-family: Times New Roman; mso-ansi-language: HR" lang="HR">·</span><span lang="HR" style="font-size:14.0pt;mso-bidi-font-size:10.0pt;mso-ansi-language:
HR"> </span><span style="mso-char-type: symbol; mso-symbol-font-family: Symbol; font-size: 14.0pt; mso-bidi-font-size: 10.0pt; font-family: Symbol; mso-ascii-font-family: Times New Roman; mso-hansi-font-family: Times New Roman; mso-ansi-language: HR" lang="HR">¾</span><span lang="HR" style="font-size:14.0pt;mso-bidi-font-size:10.0pt;mso-ansi-language:
HR"> </span><span style="mso-char-type: symbol; mso-symbol-font-family: Symbol; font-size: 14.0pt; mso-bidi-font-size: 10.0pt; font-family: Symbol; mso-ascii-font-family: Times New Roman; mso-hansi-font-family: Times New Roman; mso-ansi-language: HR" lang="HR">·</span><span lang="HR" style="font-size:14.0pt;mso-bidi-font-size:10.0pt;mso-ansi-language:
HR"> </span><span style="mso-char-type: symbol; mso-symbol-font-family: Symbol; font-size: 14.0pt; mso-bidi-font-size: 10.0pt; font-family: Symbol; mso-ascii-font-family: Times New Roman; mso-hansi-font-family: Times New Roman; mso-ansi-language: HR" lang="HR">¾</span><span lang="HR" style="font-size:14.0pt;mso-bidi-font-size:10.0pt;mso-ansi-language:
HR"> </span><span style="mso-char-type: symbol; mso-symbol-font-family: Symbol; font-size: 14.0pt; mso-bidi-font-size: 10.0pt; font-family: Symbol; mso-ascii-font-family: Times New Roman; mso-hansi-font-family: Times New Roman; mso-ansi-language: HR" lang="HR">·</span><span lang="HR" style="font-size:14.0pt;mso-bidi-font-size:10.0pt;mso-ansi-language:
HR"> </span><span style="mso-char-type: symbol; mso-symbol-font-family: Symbol; font-size: 14.0pt; mso-bidi-font-size: 10.0pt; font-family: Symbol; mso-ascii-font-family: Times New Roman; mso-hansi-font-family: Times New Roman; mso-ansi-language: HR" lang="HR">¾</span><span lang="HR" style="font-size:14.0pt;mso-bidi-font-size:10.0pt;mso-ansi-language:
HR"><o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U medjuratno vreme putovanje u bližu i dalju okolinu bilo je retka 
privilegija malog broja ljudi. Ići negde od svoje kuće moglo se samo službeno 
ili ako se išlo u posetu rodjacima, pa eventualno zbog lečenja u velikom gradu 
- Sarajevu ili Zagrebu. Obični narod, naročito ljudi sa sela, nisu imali 
prilike za putovanja, pa tako veliki broj ljudi za ceo svoj život nije nigde 
putovao, a mnogi nisu nikada ni videli željeznicu, pošto je veći broj sela 
bio udaljen od pruge. Izuzetno, moglo se desiti da muški deo populacije 
prilikom odlaska u vojsku bude upućen u udaljenije krajeve, Sloveniju, 
Makedoniju ili Dalmaciju. Takvi su se smatrali nekom vrstom svetskih putnika, a 
poneko ko je išao da ih poseti imao je priliku da proputuje. O tome da bi se 
moglo putovati iz uživanja ili odmora radi, bilo je teško shvatljivo i neuobičajeno. 
Odmor, ako ga je uopšte bilo, za odrasle, ili raspust za nas decu provodio se 
obično kod kuće, negde na nekoj rečici ili potoku, ili pak na selu kod babe i 
dede ili druge rodbine. Najveći mogući doživljaj za nas gradsku decu bio je 
odlazak na selo kod majkine ili očeve rodbine. Pa i tada se ostajalo nedelju 
ili desetak dana najviše, sem ako bi neko imao sreću kao ja, da odlaskom kod 
babe ostane i po mesec dana. Da bi se išlo na more za raspust moglo se samo 
sanjati. Na prste jedne ruke mogu se izbrojati onih nekoliko imućnijih porodica 
koje su odlazile leti na more, pa i one nisu išle svake godine. Taj krug ljudi 
bio je veoma uzak jer i oni imućniji nisu išli tako &quot;daleko&quot;, već 
su imali svoje letnjikovce u blizini Tuzle. Za mene je sve do polaska u školu 
more bilo imaginarna pojava o kojoj sam imala neku sasvim neodredjenu predstavu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Osim retkih pojedinaca koji su porodično išli na more, uglavnom u 
Makarsku, na Rab i Crikvenicu, grupno su na more išli Sokoli i skauti. Za taj 
odlazak bilo je mnogo interesenata, jer boravak iako nije bio skup, mnogi nisu 
mogli da ostvare. Od roditelja sam slušala, a postojale su i fotografije o 
njihovom boravku sa skautima u Budvi, jedno leto dok sam ja bila kod babe u 
Debrcu. Od svega sam zapamtila da su imali razapete šatore u gradskom parku u 
Budvi, da im je bilo lepo i da je sa njima bio profesor Džinić, koji se 
kasnije utopio u reci Savi. Oni su često prepričavali razne zgode sa tog 
boravka, ali meni je ostala u sećanju priča moje majke o prelepom gradu 
Herceg-Novom sa cvetnim baštama, palmama i zelenilom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Jednom rečju, nama se činilo da je ta naša zemlja što se zove 
Jugoslavija, velika i prostrana i da nikada nećemo stići u sve njene krajeve. 
Skoplje, Subotica, Ljubljana, Split, bila su imena bliska i svima poznata, ali 
ipak vrlo daleka. Zemlja je izgledala nepregledna i nedostižna, jer se malo 
putovalo. Ipak, u godinama uoči rata mladići, srednjoškolci i studenti, počeli 
su malo više biciklima da prolaze kroz naše krajeve u čemu su naročito 
prednjačili Slovenci. Jednom mi je Aleš Bebler ispričao da su oni iz 
Slovenije kao djaci biciklima prokrstarili Bosnu i da su u Tuzli prespavali na 
jednom trgu, na nekoj vagi.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>I pored moje neizmerne želje da leto provodim kod bake na selu, more 
koje sam videla 1934. godine počelo je da privlači moju pažnju, pa sam 
nastojala da se naš put na more ponovi. Otac je izjavio da njemu more ne prija, 
(navodno zbog malarije koju je &quot;zaradio&quot; služeći vojsku u 
Makedoniji), već da možemo ići same, bez njega. Pošto nije bila vična 
odlascima na more, majci je bilo stalo da podjemo s nekim u društvu, pa se 
dogovorila sa Savkom Petrovićkom da podjemo zajedno. Savka je bila ugledna žena, 
predsednica &quot;Kola Srpskih sestara&quot;, otresita i savremena, iako je 
nosila starinsku gradsku nošnju. Ona je sa svojih troje unuka Nikolom, Bosom i 
Smiljkom, odlazila leti u Srebreno kod Dubrovnika, uvek kod iste porodice, pa 
nam je u susedstvu rezervisala sobu u jednom pansionu. Put nas je vodio preko 
Sarajeva gde smo, kao i uvek, proveli neko vreme kod Zorislave Kovačević, žene 
očevog druga Branka Bujića, dok su Savka i njeni unuci, deca već pokojnog 
ministra Andrića, imali u Sarajevu svoju kuću. Kratko zadržavanje u 
Dubrovniku majka je iskoristila da prošetamo po Stradunu i da posetimo rodjake 
njenog zeta Slavka Berberovića. Njegovi rodjaci su imali veliku trgovinu sa 
metražnom robom na samom Stradunu. Oni su nas lepo primili i pozvali da ih 
posetimo kod kuće. U Srebrenom smo proveli desetak dana i družili se sa Andrićima 
na plaži i u šetnjama. Savka kao starija žena nije se kupala, sedela je 
uglavnom u hladu i izlazila je pred veče u šetnju. Andrići su bili smešteni 
u porodičnoj vili, imali su udobnu spavaću sobu, meni se činilo kao u nekom 
dvorcu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Niko Andrić, odlikaš i jedan od prvaka tuzlanske gimnazije i njegove 
dve sestre, starija Bosa i mladja Smiljka-Mica, primili su me u svoje društvo 
iako sam bila znatno mladja. Uveče je mladjarija iz mesta pravila sedeljke, 
igranke i vožnju čamcima - na sve strane čula se pesma i muzika. Bila je u to 
vreme u modi italijanska pesma-šlager &quot;Violina cigana&quot;, - neko je 
stalno svirao na harmonici. Posle deset dana morali smo da se vratimo, ovaj puta 
same, jer su Andrići ostali duže od nas. Sa tog putovanja donela sam kući 
ogrlicu od crvenih korala koju sam nosila u uverenju da ona odslikava moje 
zdravlje - crvena je kad sam zdrava, a kad se razbolim počinje da bledi. Ovaj 
naš drugi boravak 1936. na moru bio je ujedno i poslednji - više nismo išli. 
Jedino je otac, negde 1940. u leto pošao na proputovanje do mora i nazad sa 
svojim kolegom dr Vojom Vasiljevićem koji je kupio nova kola i želeo da ih 
isproba. Išli su od Han Pijeska, preko Durmitora, Nikšića do Budve i natrag 
preko Dubrovnika i Mostara dolinom Rame. Prekrasne fotografije koje je otac 
doneo sa tog putovanja, naročito dolina Rame, propale su na žalost u toku 
rata. Otac se sa tog puta vratio odmoran i preplanuo. Na more više nikada nije 
otišao.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Posle dva odlaska na more, postala sam pravi zaljubljenik sive pučine 
koju sam često sanjala. Ponekad sam sedela sama u polumraku, zatvarala oči i 
zamišljala kako plivam ili se ljuljuškam u čamcu. U teškim životnim 
trenucima, prizivala sam more u sećanje, naročito za vreme rata, kad je 
izgledalo da ga više nikada nećemo videti.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U ta dobra stara zimska vremena, sneg je dolazio redovno i na vreme, na 
radost nas dece. Majka se radovala sitnim, čvrstim, okruglastim pahuljicama 
koje je zvala &quot;cigančići&quot;. Meni su bile draže krupne i lelujave 
pahulje koje su promicale sporo i neodlučno kao da oklevaju da padnu na zemlju. 
Otac nije pridavao značaj ovim pojavama, sneg, kiša, vetar - sve je to bilo 
njegovo vreme - moralo se ići kod bolesnika u svako doba. On je samo otresao 
sneg sa kaputa i sa kose, pošto je išao uvek gologlav, kišu je trpeo kao višu 
silu, a kišobran je nosio samo na majčino navaljivanje. Kad mu ga je majka 
nekako ugurala u ruke, on ga je po pravilu zaboravljao. Često je na vratima 
zvonilo neko dete, govoreći, &quot;Evo, doktor je zaboravio kišobran&quot;. Pošto 
ga je često gubio to mu je služilo kao dokaz da ta sprava nije za njega. 
Nabavio je kišni mantil od jakog balon platna i tako se nekako štitio od 
pljuska i kiše. On se isto tako radovao snegu, ali ga je više posmatrao kao 
mogućnost za skijanje, što je neobično voleo i radovao se odlasku na Jahorinu 
bar nedelju dana - najviše je voleo sneg &quot;pršić&quot;. Kod Nikifora Jovičića, 
sportiste i trgovca, kupio je negde 1937. tri para skija, za nas troje, i samo 
nam je saopštio da ćemo ići na Jahorinu, iako dotada nismo ni stali na skije.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Jahorina je do tada za mene bila samo geografski pojam o čemu smo učili 
u zemljopisu, a sada je postala nešto blisko i opipljivo. Posle obaveznog svraćanja 
kod žene Branka Bujića u Sarajevu, išli smo vozom do Pala, a odatle peške do 
planinarskog doma. Na Palama je otac iznajmio čoveka koji je naše skije i 
prtljag natovario na konja, što nam je olakšalo uspon. Vreme je bilo sunčano, 
prekrasno. Sneg je prštao pod našim nogama, a visoke jele su se blago njihale 
pod snežnim teretom. Otac je uživao, a majka i ja smo se radovale što ćemo 
uskoro stići. Bio je to oficirski planinarski dom, zvanično &quot;Dom 
prestolonaslednika Petra&quot;, lepa kamena kuća na dva sprata, u to vreme 
jedini zimski hotel na Jahorini. Smeštaj je bio u sobama sa više kreveta, 
jedini zagrejani prostor bila je velika trpezarija gde smo imali tri obroka. 
Hotel je bio pun, pošto je bio školski raspust, čak je bilo i stranaca. Sećam 
se dobro poveće grupe Francuza.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Jahorina, prelepa planina za koju narodna pesma kaže: &quot;Siv je soko 
preletjet' ne može&quot;, primila nas je u svoje okrilje, očarala nas i 
osvojila za sva vremena. Naročito je veličanstven najviši deo tzv. Gola 
Jahorina koji smo majka i ja videle samo iz daljine, ali nam je zato po ceo dan 
otac pričao kako je bilo na „Goloj“. On se odmah već drugi dan uputio s 
Francuzima na &quot;Golu&quot; sa skijama na ledjima - tada nije bilo 
ski-liftova ni uspinjača - i bez dana vežbe ili probe, spuštao se sa 
&quot;Gole&quot; do doma, razume se, uz mnogo padova. Na kraju je već bio 
&quot;iskusni&quot; skijaš - nije više padao i tumačio nam je razne skijaške<span style="mso-spacerun: yes">&nbsp; 
</span>figure - šta je &quot;telemark&quot;, šta &quot;kristijanija&quot;, šta 
je &quot;slalom&quot; i slično. Otac nam je tumačio da sneg na 
&quot;Goloj&quot; vlada od decembra do kraja aprila, te da je to smrznuti, 
tvrdi, korom zaledjeni sneg pokriven debelim slojem pršića. Majka i ja mnogo 
manje nadarene za ovaj sport, morale smo se zadovoljiti blagom padinom ispod 
samog doma, gde su se skijala deca i početnici. Mladi učitelj skijanja Samardžić, 
mnogo se trudio da nas uvede u tajne ovog sporta, ali bez većeg uspeha. Ipak, 
nekako smo se spuštali, padali i dizali, i kako-tako oslobodili. Otac je bez učitelja 
i bez praktičnog iskustva, sam posle desetak dana mogao da se spušta sa 
&quot;Gole&quot;. Sećam se da su mu Francuzi čestitali, on je s njima natucao 
francuski. Francuzi su od seljaka kupili velike količine jabuka koje su za 
njihovim stolom stajale u činijama pri svakom obroku i tamanili su ih na meni 
neobjašnjiv način. Ovi ljudi razumeju kakva je voćka jabuka i koliko čuva 
zdravlje, govorio je otac. Slika tih sjajnih, rumenih jabuka za stolom 
francuskih gostiju ostala mi je utisnuta u pamćenje medju one &quot;slike koje 
se večito pamte&quot;.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Posle nedelju dana otac se teška srca opraštao od Jahorine i mi smo se 
preplanuli od planinskog sunca vraćali u našu maglovitu Tuzlu. Sunce je na 
Jahorini zapravo pržilo, pa su ljudi skidali košulje i naslonjeni na skijaške 
štapove sunčali su se i crneli su kao na moru.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na Jahorinu smo do rata otišli dva puta svi zajedno a jednom je otac išao 
sam. Svaki povratak u Tuzlu izazivao je čudjenje medju našim poznanicima - 
kako smo tako pocrneli?<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Naša najvažnija putovanja koja su donosila najviše uzbudjenja bili su 
naši odlasci u Beograd. Od 1935.godine kada se porodica mamine starije sestre 
Juce preselila iz Šapca u Beograd, počeli smo odlaziti svake godine jednom, a 
ponekad i više puta i to za vreme praznika - Bajrama ili Uskrsa, kad otac nije 
morao da radi. Nekoliko dana pred put počinjale su pripreme i nervoza u kući, 
pošto se majka radovala susretu sa sestrama i majkom. Mene je već na dan 
ranije hvatala putna groznica pa je majka govorila ocu &quot;Dete ima 
'rajzefiber', - čemu se on čudio - zašto se uopšte uzbudjujemo. Dok sam se 
ja vrtela po celoj kući, gledala na sat i stalno zapitkivala kad ćemo na 
stanicu, on je do poslednjeg časa nešto radio ili čitao i samo je pred 
polazak oblačio kaput, uzimao kofer i kretao na stanicu, kao da će na pijacu. 
Konačno smo se brzim koracima upućivali ka stanici, ulazili u voz i tada bi 
moje muke prestajale. Počinjalo je blaženo osećanje, kad sedneš u voz sa 
roditeljima i krećeš na put koji će trajati nekoliko dana. Mi odjednom 
postajemo putnici, gledamo kroz prozor na predele koji promiču u beskraj, otac 
razgovara s ljudima u vozu, čuje se veseli zvižduk lokomotive i lagano 
drmusanje voza koje me polako uspavljuje. Majka sumnjičavo razgleda klupe, 
proverava čistoću i boji se stenica kojih je, istini za volju, bilo u drugom 
razredu sa tapeciranim sedištima. Put nas vodi najpre do Doboja gde izlazimo 
oko 11 sati uveče i sedimo neko vreme u čekaonici. Zatim ulazimo u sarajevski 
voz koji nas vozi do Slavonskog Broda gde ponovo izlazimo. Posle kraćeg zadržavanja 
ulazimo u voz koji će nas odvesti do Beograda.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ponekad u vozu otac sreće poznanike, pozdravljaju se i raspituju. Tako 
smo jednom sreli očevog školskog druga doktora Hajrudina Džananović koji je 
službovao u Visokom. Bio je to istinski radostan i dirljiv susret dva druga 
koji se nisu dugo videli. Doktor Džananović nije imao dece, nije bio oženjen 
i silno se začudio da sam ja ta ćerka - on je zamišljao neko malo dete, a ja 
sam već sa 13 godina izrasla do visine mojih roditelja. Ponekad je naišao neko 
iz Modriče,<span style="mso-spacerun: yes">&nbsp; </span>Gradačca, ili iz Šamca, 
na što je otac govorio &quot;Ovo je moj zemljak&quot;. Kad smo prolazili rano 
zorom pored Sremske Mitrovice, otac je uvek stajao pored prozora i gledao u 
zgradu Kaznione kao da će videti nekoga od svojih drugova koji su robijali u 
mitrovičkoj kaznioni. Majka i on su se naglas prisećali ko je sada od 
prijatelja tamo u žutoj, velikoj zgradi: &quot;Ognjen, Levi, Branko&quot;, 
nabrajali su njihova imena s tugom u glasu. Konačno, smo rano u jutro oko 7 
sati stizali u Beograd. Pred nama je bio uspon pošto je tetka stanovala u 
Balkanskoj 27, preko puta &quot;Hotel Praga&quot;. Kuća na dva sprata s 
karakterističnim gvozdenim balkonom koja stoji i danas na istom mestu, mada su 
za vreme rata i na nju pale bombe. Uz ulicu idu iz obližnjih sela laganim 
korakom seljanke, nose na obramicama kante s mlekom. Mi se provlačimo izmedju 
mlekarki, na ulici je živo, i evo, uskoro stojimo na vratima kod tetke. Oni 
stanuju na prvom spratu, lift radi, u prizemlju je knjižara. Njihov stan ima 
tri sobe sa ulice, trpezariju, kuhinju i nuzprostorije sa dvorišne strane.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Što se mene tiče, moj glavni vodič i mentor u Beogradu bila je Dušica, 
najmladja tetkina ćerka, dve godine starija od mene - miljenica i mezimica svog 
oca, beskrajno nestašna u detinjstvu. Tek što smo stigli, nismo se ni 
raspakovali, Dušica je već orna za izlazak za koji se već ranije pripremila. 
Pošto se popnemo uz Balkansku ulicu do &quot;Moskve&quot;, odlazimo kod 
&quot;Ta-Te&quot; na sendvič od dva dinara, pa u kino na matine-predstavu. Po 
podne smo odlazili kod rodbine ili kod njenih drugarica. Koso preko puta 
stanovale su dve sestre, učenice Druge ženske Gimnazije Kraljice Marije - 
Marta i Eva First. Ćerke imućnog Jevrejina čija palata stoji i danas u Ulici 
Narodnog fronta. Marta je bila Dušicina drugarica iz klupe, a Eva dve godine 
starija, već je pripadala krugu napredne omladine. Upoznala sam i njihove 
roditelje, otac mi je rekao da potiče iz Brčkog. Stan je bio veliki i otmen, a 
sama zgrada ličila je na dvorac. Obe sestre i majka su u leto 1941. odvedene u 
logor na Sajmištu gde su pogubljene, otac je preživeo rat, pošto se u to 
vreme nalazio službeno u Budimpešti.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Nezaboravne šetnje po Terazijama i Kalemegdanu, obavezni odlasci u Zoološki 
vrt, zatim na Beogradski Sajam i konačno vožnja taksijem sa tečom Vojom 
Todorovićem na Hipodrom gde smo gledali konjske trke, pa smo se čak i kladili 
na konje - sve su to bili utisci koji se pamte do sledećeg dolaska. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Imala sam 11 godina kada nam je otac s proleća 1938. saopštio 
da ćemo u Beogradu videti jednu retku i važnu izložbu. Bila je to „Izložba 
italijanskog portreta kroz vekove“, koju je inicirao knez Pavle Karadjordjević. 
Kad smo stigli u Beograd, sa nekoliko rodjaka krenuli smo u tada otvoreni Muzej 
Kneza Pavla. Izložba je bila veličanstvena – tako nešto Beograd nije video 
ni dotada, a ni posle. Inače, u Tuzli slikarske izložbe bile su prava retkost. 
Prolazili smo kroz prostrane, svetle dvorane prekrasnog izglancanog, Belog dvora 
i zastajali pred svakom slikom. U mom uzrastu nisam mogla da shvatim pred kakvom 
se lepotom nalazim. Ipak, najviše sam zapamtila prekrasnu Rafaelovu sliku „La 
Fornarina“, a njen neizbrisivi lik i naziv blistali su godinama u mom sećanju. 
Na kraju izložbe, poslednji eksponat bila je skulptura-portret Benita 
Musolinija, za koju je otac rekao da „kvari cijelu izložbu“<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za mene su dolasci u Beograd bili nezaboravni, iako su kratko trajali 2-3 
dana, ispunjeni raznim dogadjanjima kakvih nije bilo u Tuzli. Svako od nas troje 
imao je svoj program. Majka je najviše provodila sa sestrama i majkom koja je 
uvek zbog nas dolazila sa sela u Beograd. Otac je nalazio svoje drugove i istomišljenike, 
pre svega Branka Bujića koji je od 1936. kada je pušten s robije radio u 
Beogradu za &quot;Našu stvarnost&quot;. Sem toga, otac se vidjao sa svojim 
mladjim bratom Smailom koji je 1939. iz Zenice došao u Beograd, zaposlio se u 
privatnoj stolarskoj radionici na Zvezdari i uvek dolazio kod tetke da bi se sa 
nama našao. Majka je dolaske u Beograd koristila da sebe i mene 
&quot;ponovi&quot; - vodila me u robnu kuću &quot;Mitić&quot; gde su mi u dva 
maha kupili zimski kaput pošto sam brzo izrastala.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U Beogradu smo se sretali po prvi put sa novim članovima porodice, sa 
novim licima u našoj familiji, - tetka-Micinim mužem Milutinom i novorodjenim 
sinom Velizarom - Zaretom, koje smo obilazili u Ulici Lominoj 12. Mamin brat Duško 
i njegova lepa žena Gina dobili su ćerku Jelenu-Cicu, a teča Vojina ćerka iz 
prvog<span style="mso-spacerun: yes">&nbsp; </span>braka Jovanka, udata za 
Milana Jovanovića dobila je ćerku Jelenu. Teča Voja nas je vodio taksijem na 
Dedinje da vidimo novu vilu koju je njegov zet Milan sagradio za svoju porodicu. 
Lepa, prostrana kuća u šumadijskom stilu sa velikom baštom stoji i danas na 
Dedinju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na ulicama, na Sajmištu, na Hipodromu, gde god smo se kretali špartali 
su ulični fotografi koji su nas snimali i na taj način sačuvali smo te 
nezaboravne trenutke. Bile su to crno-bele fotografije veličine dopisnice. 
Crveni gradski tramvaji čija je zvonjava odjekivala ulicama, zveckanje kantica 
s mlekom u Balkanskoj ulici, ciganska muzika u restoranu &quot;Rumunska 
kraljica&quot; preko puta - sve su to bili raznovrsni utisci koji su činili 
Beograd privlačnim i zanimljivim mestom, ali posle nekoliko dana nadjačavala 
je želja za povratkom kući. Od 1935. do 1941. putovali smo više puta u 
Beograd, dok u moj rodni grad Zagreb nikada nisam s roditeljima otišla. Tek 
posle rata, kao studentkinja, 1948, prvi put sam videla Zagreb.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Poslednji put smo bili u Beogradu u martu 1941, pred sam aprilski rat i 
tada smo zadnji put videli Smaila, koji će poginuti u leto 1942. kao ilegalac u 
selu Medjulužju kod Mladenovca. Kada smo polazili na voz za Tuzlu došao je na 
željezničku stanicu da nas isprati Branko Bujić. Tada sam ga videla prvi i 
poslednji put. Sedeli smo u staničnom restoranu, otac i on su pili pivo i bili 
su obojica dobro raspoloženi. Bio je sa nama do polaska voza i mahao nam je sa 
perona kad je voz polako krenuo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-bidi-font-size:10.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText" style="text-align:justify;text-justify:inter-ideograph"><a style="mso-footnote-id:ftn1" href="#_ftnref1" name="_ftn1" title><span class="MsoFootnoteReference">*</span></a> 
    Batalo, verovatno nije znao da je njegov daleki predak Tepčija Batalo bio 
    jedan od rodonačelnika bogumilske crkve bosanske, koju je doneo u Bosnu iz 
    Dalmacije. Milan Batalo, sa decom učestvovao je u NOB-u, ćerka Borka 
    odvedena u logor Gradišku gde je ubijena, ćerka Mira i sin Dušan, aktivni 
    borci NOB-e, preživeli su rat, sin Marko odveden u logor, vratio se 1944. 
    iz Nemačke i umro od tifusa, a starog Batala su poveli u logor krajem 1943, 
    ali ga je na stanici Slavonski Brod šef željezničke stanice Stjepanek, 
    izvukao iz vagona i spasio.</p>
  </div>
</div>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_22.htm"><b>Prethodna strana</b></a></TD>
<TD><a href="248_24.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

