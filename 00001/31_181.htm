<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_180.htm"><b>Prethodni dokument</b></a></TD>
<TD><a href="31_182.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">NAJZAPAŽENIJI 
JE BIO NIŠINA</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="line-height:91%"><span lang="EN-GB">U napadu na nemačko-ustaško 
uporište u Banjoj Luci, jedinice su uspele da uđu u sam centar grada. Naš 
higijeničar Nikola Kunjadić Nišina nalazio se sa svojom higijenskom ekipom u 
2. bataljonu i za vreme borbe imao vremena da obide oslobođeni deo grada.</span></p>
<p class="MsoNormal" style="line-height:91%"><span lang="EN-GB">Nosio je 
pantalone od belog sukna. Videći lepe banjalučke cure palo mu je na pamet da 
razmišlja kako da bude najzapaženiji u Banjoj Luci (misleći, svakako, da će 
Banja Luka biti oslobođena). Pošto nije bio bombaš, to nije mogao da se pred 
Banjalučankama istakne u jurišima. </span><span lang="DE" style="mso-ansi-language:
DE">Nije bio ni politkomesar, ili bar politdelegat, pa da improvizuje kakav zbor 
ili manifestaciju.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ipak je smislio nešto. Dao je svoje bele čakšire jednoj devojci, 
muslimanki, vezilji bosanskih ćilima, da mu ih ofarba u crveno. U međuvremenu, 
neprijatelj je dobio pojačanje iz Gradiške i uspeo da nas potisne iz grada.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Usled iznenadnog povlačenja, Nišina je morao da obuče sveže obojene 
crvene čakšire, koje su se prvo cedile i ostavljale za njim crveni trag, a 
zatim, pošto je bila velika hladnoća, počele su da se smrzavaju i tako su se 
ukrutile da Nišina nije mogao da hoda. U ovako ratnim obrtima najčešće se 
mora brzo hodati, jednostavno trčati. Ne mogavši ni jedno ni drugu, Nišina je 
zapomagao: &quot;Aman braćo! </span><span lang="EN-GB">Pomozite, uhvatiće me 
živa!&quot;</span></p>
<p class="MsoNormal" style="line-height:91%"><span lang="EN-GB">Na ovo 
zapomaganje, u trku pored njega, jedan borac mu dobaci: &quot;Nema pomoći, nego 
skidaj to čudo, pa s njima preko ramena i bježi u gaćama!&quot;</span></p>
<p class="MsoNormal" style="line-height:91%"><span lang="EN-GB">Ne zna se da li 
je Nišina poslušao ovaj savet, ali posle toga, dugo vremena, u brigadi su na 
račun njegovih obojenih čakšira pravljene &quot;masne&quot; šale.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Žarko LATINOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_180.htm"><b>Prethodni dokument</b></a></TD>
<TD><a href="31_182.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

