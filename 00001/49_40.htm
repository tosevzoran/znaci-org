<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_39.htm"><b>Prethodni dokument</b></a></TD>
<TD><a href="49_41.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">U 
Dolomitima<o:p>
</o:p>
</span></b></p>
<p class="MsoNormal"><span lang="DE" style="mso-ansi-language:DE">&nbsp;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pod pojmom 
Dolomiti podrazumeva se teritorija zapadno od Ljubljane. To je trougao koji je 
sa severozapada ograničen železničkom prugom Ljubljana — Škofja Loka, a sa 
zapada linijom Škofja Loka — Gorenja Vas — Idrija — Logatec. U užem 
smislu to je onaj deo teritorije koji je posle razgraničenja između Nemačke i 
Italije u maju 1941. ušao u sastav italijanske Ljubljanske pokrajine a 
Italijani ga ogradili žičanim preprekama i minskim poljima od dela gde su se 
nalazili Nemci.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Zbog svog položaja, 
Dolomiti su bili od naročitog značaja za okupatora koji je, naročito posle 
kapitulacije fašističke Italije, nastojao da na ovom sektoru ima što više 
uporišta. Već u proleće 1944. gotovo u svakom većem selu bilo je jako 
domobransko uporište.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Razvoju 
domobranstva u Dolomitima nesumnjivo je pogodovala pogrešna procena situacije 
štaba 3. operativne zone koji je doneo odluku da sa ove teritorije povuče 
Dolomitski odred i da ljudstvo odreda rasporedi u jedinice 31. divizije. Time je 
neprijatelj dobio mogućnost da neometano mobiliše sve muškarce u domobranske 
jedinice, posedne nova uporišta, organizuje odličnu obaveštajnu službu na 
terenu, pohapsi simpatizere NOP i tako potpuno izoluje narod od svakog uticaja 
spol ja.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Postepeno su 
Dolomiti postali nekakva domobranska država u koju ne samo što nisu imali 
pristupa jedinice NOV i politički radnici NOP, već nije bilo ni Nemaca, sem na 
perifernim područjima.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Naše jedinice 
često su upadale u periferne delove Dolomita (na sektor Žirija i na desnu 
obalu Poljanske Sore), ali se dublje nisu spuštale. I kretanje na periferiji 
bilo je dosta opasno jer su domobrani odlično poznavali teren i preko obaveštajne 
službe odmah su informisani o svakom pokretu naših jedinica na njihovom 
sektoru.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Što se tiče 
taktike, domobrani se nisu upuštali u veće borbe, ali su bili pravi majstori 
za prepade, danju i noću, kao i za napade iz zaseda.<o:p>
</o:p>
</span></p>
<p class="MsoNormal">Na toj teritoriji nalazilo se od 2.000 do 2.500 domobrana. 
Uporišta su im bila česta i nisu bila posednuta jakim snagama, ali su zato 
bila odlično utvrđena i naoružana. Gustim rasporedom uporišta ostvarili su 
punu kontrolu nad tom teritorijom.</p>
<p class="MsoNormal">Sredinom septembra 1944. u unutrašnjosti Dolomita, ne računajući 
uporišta duž železničkih pruga Ljubljana — Škofja Loka i Ljubljana — 
Postojna, kao ni ona u neposrednoj blizini Ljubljane, nalazila su se sledeća 
uporišta:</p>
<p class="MsoNormal">Vrhnika (300 domobrana), Logatec (140 domobrana), Hotedršica 
(80 domobrana), Ravnik (40 domobrana), Medveđe Brdo (60 četnika), Veharše 
(170 domobrana), Rovte (120 domobrana), St. Jost (55 domobrana), Suhi Dol (120 
domobrana), Sv. Trije kralji (75 domobrana), Horjul (50 domobrana), Koreno (35 
domobrana) i Polhov Gradec (60 domobrana).</p>
<p class="MsoNormal">Na &quot;nemačkoj&quot; strani nalazila su se, uglavnom, 
mešovita domobransko-nemačka uporišta i to:</p>
<p class="MsoNormal">Godovič (80 nemačkih policajaca), Idrija (900 do 1.000 
nemačkih vojnika i 60 domobrana), Lučine (93 Nemca i 48 domobrana), Gorenja 
Vas (107 Nemaca i 150 domobrana), Poljane (27 Nemaca), Gabrk (17 Nemaca), Škofja 
Loka (1.800 do 2.000 Nemaca) Sv. Katarina (50 Nemaca), Crni vrh iznad Polhovog 
Gradeca (oko 225 Nemaca i domobrana) i Preska (140 Nemaca).</p>
<p class="MsoNormal">Mnoga uporišta nalazila su se na dominantnim visovima i 
pogodna za odbranu. Bila su okružena mnogim bunkerima (u Suhom Dolu i Lučinama 
po devet, u Rovtama trinaest bunkera itd.) i žicanim preprekama. Imali su 
dovoljno oružja, pa čak i bogatu rezervu. Tako, su na primer, u uporištu Sv. 
Trije kralji, na 75 vojnika koliko ih je bilo u posadi — prema obaveštajnim 
podacima 31. divizije — imali 15 puškomitraljeza i 5 minobacača, u St. Joštu 
na 55 vojnika 9 minobacača, 13 teških i 22 laka mitraljeza, u Lučanima na 141 
vojnika 2 topa, 6 minobacača, 20 teških mitraljeza i puškomitraljeza, u Crnom 
Vrhu iznad Polhovog Gradeca na 225 vojnika 2 topa, 15 minobacača i 33 
mitraljeza itd</p>
<p class="MsoNormal">*</p>
<p class="MsoNormal">Kraljevska jugoslovenska vlada u emigraciji, na čelu su dr 
Šubašićem, morala je posle velikih uspeha NOVJ, a i na pritisak zapadnih 
saveznika, priznati Narodnooslobodilačku vojsku Jugoslavije kao jedinu vojnu 
formaciju koja se na teritoriji Jugoslavije bori protiv okupatora. U vezi sa 
ovim, predsednik Nacionalnog komiteta narodnog oslobođenja Jugoslavije dao je 
izjavu u kojoj je pozvao sve pripadnike raznih kvislinških jedinica koji nisu 
ogrezli u zločine da se jave u jedinice NOV i POJ. Osnovni zadatak svih naših 
političkih rukovodstava i radnika na terenu bio je da pripadnike kvislinških 
vojnih formacija upoznaju sa ovom izjavom. Ovaj zadatak u Dolomitima nije bilo 
moguće izvršiti bez prisustva naših vojnih jedinica koje bi morale da upadnu 
u unutrašnjost teritorije i propagandnim i političkim radom istaknu značaj 
izjave, a uz to da vojnim akcijama dokažu snagu i moć naše Narodnooslobodilačke 
vojske. Tada je mnogo domobrana pobeglo svojim kućama jer su osetili našu 
udarnu snagu i političku ispravnost borbe koju vodimo. Tako, npr, na Gori iznad 
Idrije od 80 vojnika, pripadnika 10. domobranske čete, neki su se priključili 
partizanima, drugi četnicima, a ostatak je pobegao kućama.</p>
<p class="MsoNormal">Treba napomenuti da su jedinice 31. divizije, u toku 
dejstva u Dolomitima, veću &quot;pažnju&quot; posvećivale četnicima nego 
domobranima, iako su oni bili, u vojnom pogledu, sasvim beznačajna snaga<a style="mso-footnote-id:
ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>. 
Razlog ovakvom stavu je što su se domobrani otvorenom i neposrednom saradnjom 
sa okupatorom već potpuno kompromitovali, dok su četničke jedinice na ovoj 
teritoriji bile nešto manje kompromitovane iako su i one sarađivale sa 
okupatorom. Zato izjava predsednika NKOJ nije kod domobrana imala značajnih 
rezultata. Najveći uspeh postignut je na perifernim i odvojenim uporištima gde 
je bio jači uticaj naših političkih radnika, a uz to i strah od neposrednog 
napada naših jedinica. To se naročito odnosi na Idriju i uporišta u Baškoj 
grapi i Vipavskoj dolini, i to ne samo u odnosu na Slovence, već i na Italijane 
i Austrijance.</p>
<p class="MsoNormal">U prvoj polovini septembra, jedinicama Gradnikove brigade 
predalo se samo 16 domobranskih vojnika, od toga 11 iz Ajdovščine<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a>, 
4 iz Postojne i 1 iz Vipave. Iz Idrije je 12. septembra pobeglo 27 Austrijanaca, 
a iz uporišta Pranger u Baškoj grapi 7 Italijana koji su došli u komandu 
mesta Cerkno i doneli dva teška mitraljeza i četiri puške<a style="mso-footnote-id:
ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a>.</p>
<p class="MsoNormal">Posle likvidiranja domobranskog uporišta u Crnom Vrhu 
iznad Idrije, brigade 31. divizije otišle su na nove zadatke. Gradnikova se do 
19. septembra nalazila na sektoru Col — Podkraj — Crni Vrh, odakle je 
povremeno upadala u Dolomite. Prešernova se prebacila na sektor Mrzlog Vrha, 
severno od Idrije, a Vojkova je sa položaja iz rejona Stare Oselice 
kontrolisala neprijateljski garnizon u Gorenjoj Vasi.</p>
<p class="MsoNormal">Tada su u svim brigadama formirane borbene grupe — u 
svakoj je bilo oko 50 boraca, naoružanih uglavnom automatskim oružjem koji su 
upadali u Dolomite. Najviše uspeha imala je udarna grupa Prešernove brigade 
koja je 7. septembra ušla duboko u Dolomite i sa 40 kg plastičnog eksploziva 
minirala neprijateljsko uporište u Horjulu. <span lang="DE" style="mso-ansi-language:DE">Grupa 
se vratila bez gubitaka.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Manje uspehe 
postigle su udarne grupe Gradnikove brigade, pa je jedna od njih upala u četničku 
zasedu i razbijena. </span>Tom prilikom su poginula četiri naša borca. Taktiku 
ubacivanja udarnih grupa u Dolomite upotrebljavala je i Vojkova brigada. Jedna 
od njenih udarnih grupa iznenada je napala domobransko uporište u Korenu iznad 
Horjula i neprijatelju nanela osetne gubitke. <span lang="DE" style="mso-ansi-language:DE">Svaki 
dan vodila se borba. Zasede i patrole naših jedinica spuštale su se u 
neposrednu blizinu neprijateljskih uporišta i napadale stražare, patrole i 
manje kolone neprijatelja. Sve je to veoma demoralizatorski uticalo na domobrane 
koji su u sve većem broju bežali kućama ili u četničke jedinice.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Da bi 
vojnicima povratila poljuljani moral i partizane odbacila od Dolomita, 
neprijateljska komanda je poslala u pomoć iz Rakeka domobranski 2. bataljon. U 
pravcu položaja Prešernove brigade, na liniji Gora — Govejk — Vrsnik, 
krenulo je oko 450 vojnika ovog bataljona i 70 Nemaca. Podržavala su ih četiri 
topa. Iz Dolomita je stiglo još oko 450 vojnika, a iz Škofje Loke 900 vojnika 
iz 28. </span>SS policijskog puka sa dva tenka. Oni su u dve kolone nastupali 
prema položajima Dolomitskog odreda<a style="mso-footnote-id:ftn4" href="#_ftn4" name="_ftnref4" title><span style="mso-special-character: footnote; mso-ansi-language: DE" lang="DE" class="MsoFootnoteReference">[4]</span></a> 
a Staroj Oselici. <span lang="DE" style="mso-ansi-language:DE">Ovaj napad je 
odbijen i neprijateljske borbene grupe morale su se vratiti na polazne položaje 
sa osetnim gubicima. Na položajima Prešernove brigade neprijatelj je imao, 
prema našim izveštajima, oko 60 mrtvih.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Tih dana je štab 
divizije planirao širu operaciju u Dolomite u kojoj je trebalo da učestvuje 
cela divizija, ojačana Dolomitskiim odredom.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Glavni cilj 
operacije bilo je uništenje četničkog odreda koji je, prema našim podacima, 
logorovao u Samotorici, selu između druma Št. Jošt — Horjul. Taj zadatak 
dobila je Vojkova brigada.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prema 
zapovesti štaba divizije, Gradnikova brigada je u toku noći morala krenuti sa 
polaznih položaja na Ga-brškoj gori, preći Poljansku dolinu i produžiti na 
Veliki Babnik, gde će predaniti, a iduće noći trebalo je da napadne 
neprijateljsko uporište u Sv. Katarini. Posle završene akcije brigada će se 
vratiti na ranije položaje na Gabrškoj gori. Ovo je bio manevar štaba 
divizije da zavara neprijatelja. Prešernova brigada imala je zadatak da 
obez-bedi prodor Vojkove i Gradnikove brigade i Dolomitskog odreda od eventualne 
neprijateljske intervencije iz Idrije, Gorenje Vasi, Lučina i Suhog Dola. </span>U 
zapovesti štaba divizije posebno se ističe:</p>
<p class="MsoNormal">&quot;Naš pokret u Dolomite nema samo vojni nego i politički 
značaj. Zato treba obratiti veliku pažnju na način snabdevanja hranom i uopšte 
na pravilan odnos sa stanovništvom. Svaka jedinica treba da uzme što više 
propagandnog materijala (letke i drugu našu literaturu) koji treba rasturiti po 
naseljenim mestima. Treba organizovati pisanje parola tako da se pojave u svakom 
selu. Hranu treba oduzimati samo od imućnijih seljaka, ali uvek izdavati 
potvrde koje moraju biti pravilno izdate. Zapaliti se mogu samo one kuće iz 
kojih bi domobrani ili četnici pružali otpor&quot;<a style="mso-footnote-id:
ftn5" href="#_ftn5" name="_ftnref5" title><span style="mso-special-character:footnote" class="MsoFootnoteReference">[5]</span></a>.</p>
<p class="MsoNormal" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify">Vojkova brigada, 
Dolomitski odred i štab divizije krenuli su 23. septembra uveče, i kasno noću 
napali četnički logor blizu Samotorice. Napad nije potpuno uspeo jer su četnici 
u toku noći pobegli. Gorenjski četnički odred koji se tu nalazio ipak je 
razbijen a komandir njegove 3. čete zarobljen. Vojkova brigada se vratila na 
svoje položaje posle teških borbi sa domobranima i četnicima na prostoru između 
domobranskih uporišta Št. Jošt, Crni Vrh, Lučine i Suhi Dol.</p>
<p class="MsoNormal" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:21.0pt">Gradnikova 
brigada koja je stigla 20. septembra u Cerkno i Robidnicu, dva dana kasnije se 
prebacila na sektor Zapreval—Cetena ravan—Mlaka, iste večeri prešla 
Poljansku dolinu i u toku noći stigla u Osolnik. Brigada je postavila zasede 
blizu nemačkog uporišta kod Sv. Katarine. Međutim, zadatak koji je primljen 
od štaba divizije brigada nije izvršila. <span lang="DE" style="mso-ansi-language:DE">Štab 
brigade je došao do zaključka da je uporište u Sv. Katarini suviše utvrđeno, 
pa bi napad bio bezuspešan. Zato je odlučio da od toga odustane, a da je 
korisnije da jedinice postavi u zasede na drumove i minira železničku prugu 
Ljubljana—Med vode— Škofja Loka. Jedna četa 1. bataljona, sa pridodatim 
minerskim vodom, porušila je prugu na 24 mesta. Neprijatelj je odmah interve- 
nisao, ali se četa bez gubitaka vratila u sastav glavnine. Uspešna je bila i 
zaseda blizu Brezovice. Ona je prekinula telefonske linije i kad je neprijatelj 
pošao da osmotri šta se desilo, zaseda je otvorila vatru i ubila dva njegova 
vojnika. Jedna četa koja se nalazila u zasedi na drumu Polhov Gradec—Dobrova, 
napala je neprijateljsku patrolu od šest vojnika na biciklima.<o:p>
</o:p>
</span></p>
<p class="MsoNormal" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:21.0pt"><span lang="DE" style="mso-ansi-language:DE">Iako 
nije postignut neki naročiti uspeh u vojnom pogledu, izvršen je bar dubok 
prodor u neprijateljsku pozadinu, a posledica toga je ta što je u 
neprijateljskim redovima zavladala panika.<o:p>
</o:p>
</span></p>
<p class="MsoNormal" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:21.0pt"><span lang="DE" style="mso-ansi-language:DE">Posle 
ovih akcija brigada se noću 24/25. septembra vratila na sektor Rovte—Cetena 
ravan—Zapreval. Na ovim položajima ostala je dan-dva, a zatim se preko Crnog 
kala i Stare Oselice prebacila na Žirovski vrh, u rejon Javorča.<o:p>
</o:p>
</span></p>
<p class="MsoNormal" style="margin-left:139.0pt"><b style="mso-bidi-font-weight:
normal">*</b></p>
<p class="MsoNormal" style="margin-top:0mm;margin-right:1.15pt;margin-bottom:
0mm;margin-left:1.15pt;margin-bottom:.0001pt;text-align:justify">Međutim, štab 
divizije je planirao nov napad na Dolomite, Obaveštajna služba imala je 
podatke da se u selu Zažaru, jugozapadno od Horjula, nalazi Notranjski četnički 
odred sa 150 do 160 ljudi. Odred je bio dosta dobro naoružan. Nekih jačih utvrđenja 
oko sela nije bilo, jer su četnici računali da su dovoljno obezbeđeni pošto 
su se nalazili u gustom rasporedu susedmih domobranskih uporišta.</p>
<p class="MsoNormal" style="margin-top:0mm;margin-right:1.15pt;margin-bottom:
0mm;margin-left:1.15pt;margin-bottom:.0001pt;text-align:justify;text-indent:
21.0pt">Prema našim obaveštenjima, u selu Kogelu nalazila se baza Gorenjskog 
četničkog odreda koji je 23. septembra razbijen u Samotorici. <span lang="DE" style="mso-ansi-language:DE">U 
bazi je bdio oko 25 ljudi. Njihov zadatak je bio snabdevanje odreda hranom i da 
ga popunjavaju novim vojnicima.<o:p>
</o:p>
</span></p>
<p class="MsoNormal" style="margin-top:0mm;margin-right:1.15pt;margin-bottom:
0mm;margin-left:1.15pt;margin-bottom:.0001pt;text-align:justify;text-indent:
21.0pt"><span lang="DE" style="mso-ansi-language:DE">Gradnikovoj brigadi je naređeno 
da sa dva bataljona napadne četnički odred u Žažaru, a jednim bazu u Kogelu. 
Brigadi je skrenuta pažnja da, ako se sa četničkim odredom nalazi i neki od 
članova njihovog glavnog štaba, nastojati da se oni uhvate živi. S obzirom na 
to što se četničko uporište </span><span lang="DE" style="mso-ansi-language:
DE;mso-fareast-language:DE">Kogel </span><span lang="DE" style="mso-ansi-language:
DE">nalazilo bliže položajima brigade, predviđeno je da bataljon koji napada </span><span lang="DE" style="mso-ansi-language:DE;mso-fareast-language:DE">Kogel, 
</span><span lang="DE" style="mso-ansi-language:DE">kao prihvatnica na k. 708 sačeka 
druga dva i tek tada čitava brigada da krene na stare položaje na Žirovskom 
vrhu.<o:p>
</o:p>
</span></p>
<p class="MsoNormal" style="margin-top:0mm;margin-right:1.15pt;margin-bottom:
0mm;margin-left:1.15pt;margin-bottom:.0001pt;text-align:justify;text-indent:
21.0pt"><span lang="DE" style="mso-ansi-language:DE">Međutim, saznali smo da 
podaci naše obaveštajne službe nisu bili tačni, pa i ukoliko su i bili, 
situacija se u međuvremenu sasvim promenila. Nije isključeno da je neprijatelj 
na neki način saznao za namere Gradnikove brigade i sačekao je tamo gde ga ona 
nije očekivala.<o:p>
</o:p>
</span></p>
<p class="MsoNormal" style="margin-top:0mm;margin-right:1.15pt;margin-bottom:
0mm;margin-left:1.15pt;margin-bottom:.0001pt;text-align:justify;text-indent:
21.0pt">Za napad na Žažar određeni su 1. i 2. bataljon. Na zadatak su pošli 
28. septembra u mraku. Preko Smrečja do Podlipe, sva tri bataljona su išla 
zajedno i tu se 3. odvojio i produžio pored Kurje Vaši i Št. Jošta — prema 
Kogelu iznad Horjula.</p>
<p class="MsoNormal" style="margin-top:0mm;margin-right:1.15pt;margin-bottom:
0mm;margin-left:1.15pt;margin-bottom:.0001pt;text-align:justify;text-indent:
21.0pt">Prvi i 2. bataljon stigli su pred Zažar nešto posle ponoći. Bilo je 
predviđeno da jedan bataljon napadne sa severa, a drugi s juga, Međutim, napad 
nije izvršen jer su se četnici prebacili u <span style="mso-fareast-language:
DE">Kogel.</span></p>
<p class="MsoNormal" style="margin-top:0mm;margin-right:1.15pt;margin-bottom:
0mm;margin-left:1.15pt;margin-bottom:.0001pt;text-align:justify;text-indent:
21.0pt"><span lang="DE" style="mso-ansi-language:DE">Napad za </span><span lang="DE" style="mso-ansi-language:DE;mso-fareast-language:DE">Kogel 
</span><span lang="DE" style="mso-ansi-language:DE">nije tekao po planu. Računajući 
da je za napad na 25 četnika dovoljna jedna četa, štab brigade je naredio da 
jedna četa 3. bataljona ostane na koti 708 kao prihvatnica za ostale jedinice 
brigade i da se utvrđenje u kome se navodno nalaze četnici napadne drugom četom 
— jedan vod sa severne, a drugi sa južne strane.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ali 
neprijatelj se u to vreme nalazio ne samo u utvrđenju, već i na položajima. 
Grupa naših bombaša odbacile su ga prema njegovim utvrđenjima, ali je on 
koristeći se mrakom i terenomi koji je dobro poznavao, došao za leđa 3. 
bataljonu i napao ga ručnim bombama. Ovo iznenađenje prisililo je naše bombaške 
grupe da se povuku.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada se 30. septembra noću prebacila preko Poljanske Sore na Staru Oselicu i 
tamo se obezbedila od Gorenje Vasi. Dva dana kasnije brigada je, na osnovu obaveštenja 
da se jedna neprijateljska kolona, jačine 250 ljudi sa komorom, kreće iz 
Idrije preko Žirija i Fužina u Gorenju Vas, posela položaje iznad Hotavlja i 
3. bataljo-nom napala neprijateljsku kolonu u bok. Neprijatelj je nateran u 
bekstvo. U ovoj borbi, prema podacima naše obaveštajne službe, poginulo je 16 
njegovih vojnika<a style="mso-footnote-id:ftn6" href="#_ftn6" name="_ftnref6" title><span style="mso-special-character:footnote" class="MsoFootnoteReference">[6]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">♦<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ovim prvim 
prodorima u Dolomite led je bio probijen pa se borci i starešine neće više u 
tolikoj meri ustručavati pred Dolomitima, a posle ovih naših napada ni 
belogardisti se neće osećati više sigurnim u svojoj &quot;republici&quot;. Naš 
pohod u Dolomite bio je od velikog političkog značaja, jer je narod trebalo da 
vidi našu moć i da nam se omogući politički rad<a style="mso-footnote-id:ftn7" href="#_ftn7" name="_ftnref7" title><span style="mso-special-character:footnote" class="MsoFootnoteReference">[7]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U dolomitsku 
domobransku &quot;republiku&quot; vodila su tri pravca: prvi, preko Poljanske 
doline na odseku Škofja Loka — Gorenja Vas, drugi, sa Žirovskog vrha prema 
jugoistoku i, treći, južno od Idrije preko Godoviča ili Hotedršice.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prvi pravac 
bio je dug i zaobilazan, a zemljište teško prolazno. Drugi bi bio povoljniji 
da nije postojala opasnost od napada iz pozadine — iz Gorenje Vasi i Idrije 
— i da nije bilo žičanih prepreka i minskih polja na staroj i 
talijansko-nemačkoj granici, što je u velikoj meri otežavalo manevar naših 
snaga. Treći pravac bio je najkraći i najbezbedniji, ali pod uslovom da se 
prethodno likvidira neprijateljsko uporište Godovič ili Hotedršica. Štab 
korpusa se odlučio za treći pravac i likvidaciju uporišta u Hotedršici<a style="mso-footnote-id:ftn8" href="#_ftn8" name="_ftnref8" title><span style="mso-special-character:footnote" class="MsoFootnoteReference">[8]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U to vreme u 
Hotediršici se nalazilo 80 do 90 domobrana dok je u susednim uporištima bilo: 
u Godoviču 80 do 100 nemačkih policajaca, Veharšama 250 domobrana, Praprotnom 
brdu oko 300 četnika, Dolenjem Logatecu 160, u Gorenjem Logatecu 43 i u Rovtama 
120 domobrana. Uz to, prvih dana oktobra u Idriji se nalazilo 400 Nemaca, u 
Spodnjoj Idriji 50 do 60 Nemaca, kod Sv. </span>Tri kralja 75 domobrana i u 
Ravniku iznad Hotedršice 35 do 40 domobrana.</p>
<p class="MsoNormal">Za napad na uporište određena je Bazoviška brigada, podržana 
od šest topova. Za osiguranje napada određeno je pet brigada: Tršćanska 
prema Idriji, Vipavi i Ajdovšči-ni, Kosovelova prema Logatecu, Prešernova 
prema Veharšama, Gradnikova prema Rovtama i Vojkova brigada jednim bataljonom 
prema Godoviču, a sa dva ostala u divizijskoj rezervi. <span lang="DE" style="mso-ansi-language:DE">Napad 
je predviđen za 7. oktobar.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada dobila je zadatak da iz rejona Govejk — Vrsnik stigne do Osoja. 
Glavnina bi ostala u selu, dok bi jednu četu, ojačanu teškim mitraljezom, i 
protivtenkovskim puškama, isturila na Planinu (k. 718). Četa bi bila predstraža 
i imala bi zadatak da otkrije približavanje neprijatelja. Sličan zadatak 
dobila je i jedna druga četa koja je bila Isturena na k. 758. Od Gradnikove 
brigade tražila se naročita opreznost jer su se njeni položaji nalazili između 
neprijateljskih uporišta. Ona se morala dobro zamaskirati da bi izbegla 
neprijateljsku artiljerijsku vatru.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Iako je sve 
dobro isplanirano, ipak se niie postiglo ni približno ono što smo mogli i želeli. 
</span>Artiljerija zbog magle nije na vreme otvorila vatru. Međutim, 
neprijatelj je osmotrio prisustvo naših snaga i otvorio jaku minobacačku 
vatru, a na nekim mestima prešao i u protivnapad. <span lang="DE" style="mso-ansi-language:DE">Ni 
naša art. priprema nije bila efikasna. </span>Posle toga su jedinice krenule na 
juriš. Postignuti su neznatni uspesi. Bilo je očigledno da je napad promašen 
i štab korpusa je predveče naredio da se odustane od daljih napada i da se 
jedinice povuku.</p>
<p class="MsoNormal">Gradnikova brigada koja je imala zadatak da obezbedi napad 
na Hotedršicu i spreči eventualnu intervenciju neprijatelja od Rovte, krenula 
je 6. oktobra uveče. Predanila je u Vrsniku i Govejku, istočno od Idrije, i 
uveče pošla na određene položaje u Dolomitima. Iako su je domobrani dočekali 
vatrom<a style="mso-footnote-id:ftn9" href="#_ftn9" name="_ftnref9" title><span style="mso-special-character:footnote" class="MsoFootnoteReference">[9]</span></a> 
robijala se kroz zasede sve do Dola. Njena dva bataljona — 1. i 2. — 
blokirala su uporište Godovič sa istočne strane, dok je 3. bataljon sa 
jedinicama Prešernove brigade učestvovao u blokadi domobranskog uporišta 
Veharše. Tu su vođene manje borbe i brigada se u toku noći 7/8. oktobra 
vratila na sektor Govejk — Vrsnik,</p>
<p class="MsoNormal">a u toku sledeće noći na Staru Oselicu<a style="mso-footnote-id:
ftn10" href="#_ftn10" name="_ftnref10" title><span style="mso-special-character:footnote" class="MsoFootnoteReference">[10]</span></a>.</p>
<p class="MsoNormal">*</p>
<p class="MsoNormal">Posle neuspelog napada na Hotedršicu štab korpusa nije 
odustao od daljih namera da se probije u Dolomite, te je odlučio da napadne 
neprijateljska uporišta u Poljanskoj dolini, između Škofje Loke i Gorenje 
Vasi. Na ovom, dvadesetak kilometara širokom odseku, nalazila su se dva uporišta 
— Poljane i Gabrk. <span lang="DE" style="mso-ansi-language:DE">U Poljanama je 
bilo 27 Nemaca, a u Gabrku 16 nemačkih žandarma. Borbena sposobnost žandarma 
bila je slabija od domobranske i zato se pretpostavljalo da će oni, čim počne 
borba, pobeći ili se predati. Jača neprijateljska intervencija mogla se očekivati 
od Škofje Loke. To je trenutno bila najrealnija procena situacije za proboj naših 
jedinica u Dolomite.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U drugoj 
polovini oktobra 1944, u garnizonu Škofja Loka nalazilo se 1.800 do 2.000 
neprijateljskih vojnika, od toga 600 do 800 regruta. Prema nepotpunim podacima, 
neprijatelj je imao pet do šest teških minobacača. Međutim, u slučaju 
potrebe mogao je veoma lako i brzo prebaciti u Škofju Loku pojačanja iz 
Kranja, Ljubljane i drugih mesta. U ostalim garnizonima na ovom području 
nalazile su se snage koje su bile preslabe za neku veću intervenciju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prema odluci 
štaba 31. divizije, napad na Poljane izvršila je Prešernova brigada, dok bi 
napad na Gabrk usledio posle likvidacije garnizona u Poljanama. Za ovu akciju 
diviziji su još pridati dva bataljona Bazoviške brigade, Škofjeloški i 
Dolomitski odred i deo korpusne artiljerije. Sve ostale jedinice bile su određene 
u blokadu i za sprečavanje eventualne intervencije neprijatelja iz susednih 
garnizona: Vojkova brigada od Gorenje Vasi, jedan bataljon Bazoviške od Idrije 
i Gradnikova brigada od Škofje Loke, dok je Dolomitski odred osmatrao 
neprijateljski garnizon u Lučinama, a Škofjeloški odred nalazio se oko Crnog 
Vrha iznad Škofje Loke.<o:p>
</o:p>
</span></p>
<p class="MsoNormal">Gradnikova brigada, ojačana 2. (ruskim) bataljonom Bazoviške 
brigade, pored Prešernove, dobila je u ovoj akciji najvažniji zadatak. <span lang="DE" style="mso-ansi-language:DE">Ona 
je imala da spreči intervenciju neprijatelja iz Škofje Loke. S obzirom na 
blizinu napadnih objekata, neprijatelj je mogao intervenisati ne samo najkraćim 
i najboljim putem (dolinom uz Poliansku Soru), već i zaobilaznim putevima i 
stazama, južno ili severno od glavnog druma i tako jedinicama koje u branile 
glavni pravac izbiti na bokove i u pozadinu. Neprijateljeva intervencija bila je 
mogućna i iz Selške doline, jer je svoje snage mogao prebaciti i kamionima.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prilikom donošenja 
odluke, štab Gradnikove brigade je sve te mogućnosti uzeo u obzir i odlučio 
da posedne položaje što bliže Škofjoj Loki i da glavnim snagama brani pravac 
Škofja Loka — Gabrk — Poljane, pridodatim 2 bataljonom Bazoviške brigade 
pravac Škofja Loka — Praprotno — Železniki, a jedan bataljon je zadržao u 
rezervi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada je sa sektora Stare Oselice krenula 19. oktobra uveče i još u toku noći 
stigla u Zetinu, istočno od Blegoša. Predveče je krenula dalje i kasno u noć 
posela položaje. Na desnom krilu brigade, južno odi Poljanske Sore, na liniji 
k. 647 — k. 504, nalazio se 1. bataljon. Jedinice 3. bataljona bile su na položajima 
između k. 580 i raskrsnice vojnog puta. </span>Levo od 3. bili su položaji 2. 
(ruskog) bataljona Bazoviške brigade sa težištem odbrane u rejonu Sv. Tomaža 
(k. 655). U brigadnoj rezervi nalazio se 2. bataljon, razmešten severno od 
Seferta.</p>
<p class="MsoNormal">Borbe za likvidaciju neprijateljskog uporišta u Poljanama 
produžile su se više nego što se predviđalo. U toku prve noći jedinice Prešernove 
brigade nisu uspele slomiti otpor neprijatelja, pa su borbe nastavljene i sledećeg 
dana, 21. oktobra.</p>
<p class="MsoNormal">Intervencija neprijatelja iz Škofje Loke bila je veoma 
neodlučna i slaba, pa ovog dana Gradnikova brigada nije imala težak posao. 
Prvi sukob sa neprijateljem bio je na levom krilu i to na položajima ruskog 
bataljona. Iz Škofje Loke je u 8.30 časova krenula prema Praprotnu jedna 
motorizovana kolona od šest kamiona u pratnji oklopnih kola. <span lang="DE" style="mso-ansi-language:DE">Nju 
je napao ruski bataljon. Dva kamiona su uništena, a ubijeno je desetak 
neprijateljskih vojnika.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na desnom 
krilu, duž druma Škofja Loka — Poljane, jedinice 1. i 3. bataljona 
propustile su vanrednu priliku jer su mogle postići još veći uspeh. 
Neprijatelj je u 13.30 uputio jednu jaču patrolu od 60 do 70 vojnika, u pratnji 
oklopnih kola, da izvidi pravac Škofja Loka — Gabrk — Poljane. </span>Jedinice 
1. bataljona južno od 3. severno od reke, prerano su otvorile vatru. Posle 
borbe koja je trajala nekoliko časova, jer je neprijatelju stiglo i pojačanje, 
naše jedinice su uspele da mu spreče prodor i da ga uz osetne gubitke vrate u 
Škofju Loku.</p>
<p class="MsoNormal">Neprijatelj se ovog dana manjim snagama pokušao probiti i 
u trećem pravcu. U toku popodneva, jedna njegova kolona krenula je dolinom 
Hrastnice, južno od Škofje Loke, ali je naišla na položaje 1. bataljona, pa 
je odbijena.</p>
<p class="MsoNormal">Gradnikova brigada je sprečila sve pokušaje neprijatelja 
da se iz raznih pravaca probiie u pomoć napadnutom garnizonu u Poljanama i tako 
je omogućila da u toku noći 21/22. oktobra Prešernova likvidira ovo uporište. 
Štab brigade je u toku noći izvršio novo pregrupisavanje snaga. Tako je 1. 
bataljon poseo položaje 3. bataljona severno od druma Škofja Loka — Poljane, 
3. (bez jedne čete) povučen je u brigadnu rezervu u Breznicu, dok je jedna četa 
i dalje držala položaj na okuci vojnog puta istočno od Breznice. Drugi 
bataljon je ojačao položaje na levom krilu brigade, zatvarajući dolinu Luše, 
a delom je poseo položaje na levom krilu ruskog bataljona, na liniji Rantovše 
(k. 690) — Sv. Lenart (k. 752). Ovakvim rasporedom brigada se dobro pripremila 
za eventualnu neprijateljsku intervenciju u toku idućeg dana.</p>
<p class="MsoNormal">Iako se očekivala, intervencija je u izvesnom smislu 
predstavljala veliko iznenađenje za jedinice i štabove. Neprijatelj je 22. 
oktobra u deset časova iz Škofje Loke otvorio artiljerijsku vatru po položajima 
1. i 2. bataljona. <span lang="DE" style="mso-ansi-language:DE">Vatra je bila 
ubitačna, pa je ponegde unela i paniku u naše redove. To je neprijatelju omogućilo 
da neprimetno izbije iza leđa naših jedinica. Tako se sa k. 580 (Sv. Lovrenc) 
morala povući 3. četa 1. bataljona. Zatim su se povukle i ostale jedinice 1. i 
3. i desno krilo ruskog bataljona, iako je pre toga ovaj bataljon odbio napad 
jedne neprijateljske kolone koja je duž vojnog puta nastupala na njegove položaje. 
Posle ovih uspeha neprijatelj se vratio u Škofju Loku. Brigada se u toku noći 
povukla na sektor Javor je — Četena ravan — Mlaka radi pripreme za napad na 
Gabrk.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Za napad na 
Gabrk određen je ruski bataljon Bazoviške brigade, dok su zadaci ostalih 
jedinica bili, uglavnom, isti kao za vreme napada na Poljane. Vojkova je imala 
obezbeđenje prema Gorenjoj Vasi, a Gradnikova u pravcu Škofje Loke. Na levom 
krilu Gradnikove umesto ruskog, bila su dva bataljona Prešernove brigade.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U Gabrku su 
Nemci bili u školi koja je za napad predstavljala veoma nepovoljan objekat. Oko 
škole bio je ravan teren, a okolo se nalazila ojačana žičana obrada. Uz to 
je ruski bataljon napao kasno, u dva časa posle ponoći 25. oktobra. Iako je četiri 
puta jurišao, nije postigao nikakav uspeh. Naprotiv, pretrpeo je osetne gubitke 
(20 ranjenih boraca), te se morao povući.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Uveče 24. 
oktobra Gradnikova brigada je posela uglavnom iste položaje koje je tri dana 
ranije branila. 1. bataljon je poseo položaje na liniji k. 647 — k. 504, 2. 
na severnoj strani drum Škofja Loka — Gabrk, treći, u rezervi kod Sv. 
Volbenka (između Gabrka i PoljanaV dok je jednu četu uputio na Kovski vrh, 
radi obezbeđenja od Crnog Vrha iznad Škofje Loke.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku noći 
na položajima brigade bilo je sve mirno, ali je u toku dana došlo do oštrih 
borbi, naročito na sektoru 1. bataljona. Njegove jedinice vodile su borbu sa 
jednom neprijateljskom kolonom od osam časova izjutra i posle žestoke borbe 
neprijatelja prinudile na povlačenje. </span>Međutim, u toku popodneva ponovo 
je došlo do oštre borbe. Sada je bataljon, posle jake artiljerijske i minobacačke 
vatre, napadnut sa tri pravca: od Crnog Vrha, sa istočne strane preko Osojnika 
i dolinom Hrastnice iz Škofje Loke. Naše jedinice su uspele da se na položajima 
zadrže dio mraka, kad su se povukle sa k. 504 preko Poljanske Sore u rejon 
severno od Zmineca. Borbe su ovog dana vođene i kod 2. bataljona.</p>
<p class="MsoNormal">Iako je neprijatelj u ovim borbama upotrebio i šest 
tenkova i dvoja oklopna kola, borba za Gabrk ie završena. U tri časa popodne 
Nemći su iskoristili predah, pobegli iz uporišta, prešli reku i nestali u 
pravcu Crnog Vrha. Jedna četa 3. bataljona odmah je ušla u uporište koje ie 
nekada bilo škola, pokupila ostavljeni materijal i uporište zapalila. Brigada 
je i posle likvidacije ovog neprijateljskog uporišta ostala na svojim starim 
položajima: 2. bataljon sa jednom četom 3. bataljona severno od druma Škofja 
Loka — Gorenja Vas (k. 580 — raskrsnica sa vojnim putem), 3. bataljon u 
rejonu Mure (zapadno odi Seferta) i 1. bataljon na položajima iznad vojnog 
puta.</p>
<p class="MsoNormal">U toku noći je iz Kranja stiglo u Škofju Loku dvadeset 
kamiona neprijateljskih vojnika i oko 300 vojnika iz Ljubljane. U napadu koji je 
ovog dana neprijatelj predu-zeo protiv jedinica Gradnikove brigade učestvovalo 
je ukupno oko 1.200 vojnika, podržanih sa šest tenkova. Zaseda 3. bataljona iz 
rejona k. 580 otvorila je jaku vatru. Tada se neprijatelj razvio u streljački 
stroj i otpočela je žestoka borba. Naše jedinice su se usled velike nadmoćnosti 
neprijatelja morale povući i neprijatelj se probio u Gabrk, a posle nekoliko časova 
vratio se u Škofju Loku.</p>
<p class="MsoNormal">U toku idućih dana brigada se nalazila u rejonu Mlada — 
Četena ravan — Javorje, i 2. novembra došla je na sektor Stara Oselica — 
Cerkljanski vrh<a style="mso-footnote-id:ftn11" href="#_ftn11" name="_ftnref11" title><span style="mso-special-character:
footnote" class="MsoFootnoteReference">[11]</span></a>. Zadatak 31. divizije bio 
je izvršen. O tome štab korpusa piše:</p>
<p class="MsoNormal">&quot;Jedinice 31. divizije su u tim borbama pokazale 
udarnost i izdržljivost, sposobnost umešnog manevrovanja, što im je omogućilo 
da postanu, uprkos dosta jakim neprijateljskim garnizonima u Gorenjskom, potpun 
gospodar Poljanske doline, a pored toga, čitavo vreme borbi imale su 
inicijativu čvrsto u svojim rukama.&quot;<a style="mso-footnote-id:ftn12" href="#_ftn12" name="_ftnref12" title><span style="mso-special-character:footnote" class="MsoFootnoteReference">[12]</span></a></p>
<p class="MsoNormal">cenjujući značaj postignutog uspeha, štab korpusa je 
konstatovao da je time &quot;otvoren put za prodor u Dolomite sa severa i proširena 
naša oslobođena, odnosno kontrolisana teritorija i tako do izvesne mere 
uspostavljena polazna baza za nove operacije<a style="mso-footnote-id:
ftn13" href="#_ftn13" name="_ftnref13" title><span style="mso-special-character:footnote" class="MsoFootnoteReference">[13]</span></a>.</p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a><span lang="DE" style="mso-ansi-language:DE"> 
    Pod zaštitom domobranskih uporišta, u ovim mesecima u Dolomitima našlo se 
    više slovenačkih četničkih odreda, brojno veoma slabih. Notranjski četnički 
    odred imao je 80, Gorenjski 35 i Soški 80 ljudi.<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a><span lang="DE" style="mso-ansi-language:DE"> 
    Domobranski dezerteri iz Ajdovščine pričali su tom prilikom kakvim se sve 
    sredstvima služila njihova komanda da bi ih zadržala na okupu. U njihovoj 
    kasarni, u jednoj od prostorija nalazio se mikrofon preko koga je 
    &quot;radio London&quot; davao protivpartizanske emisije, a slušali su ih 
    domobrani, okupljeni u susednoj prostoriji.<o:p>
    </o:p>
    </span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a> Zapovest štaba 31. 
    divizije od 21. septembra 1944. (Arhiv IIRP, F. 226/III); 15-dnevni izveštaj 
    obaveštajnog centra 31. divizije od 17. septembra 1944. (Arhiv IIRP, F. 
    276a/III); 15-dnevni izveštaj štaba 31. divizije od 15. septembra 1944. 
    (Arhiv IIRP, F. 226/III); izveštaj štaba 31. divizije od 10. septembra 
    1944. štabu 9. korpusa (Arhiv IIRP, F. 226/III); dnevni situacijski izveštaj 
    obaveštajnog centra 30. divizije od 30. septembra 1944. (Arhiv IIRP, F. 
    74/1); dnevni izveštaj obaveštajnog centra 31. divizije od 6. i 10. 
    septembra 1944. <span lang="DE" style="mso-ansi-language:DE">(Arhiv IIRP, F. 
    74/11).<o:p>
    </o:p>
    </span></p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a><span lang="DE" style="mso-ansi-language:DE"> 
    Dolomitski odred (već treći po redu) formiran je u početku 1944. godine s 
    obzirom na to što mu u Dolomitima nije bilo opstanka, zadržavao se 
    uglavnom na sektoru Pivke.<o:p>
    </o:p>
    </span></p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:
footnote" class="MsoFootnoteReference">[5]</span></a> Zapovest štaba 31. 
    divizije od 21. septembra 1944. <span lang="DE" style="mso-ansi-language:
DE">(Arhiv IIRP, F. 226j/III).<o:p>
    </o:p>
    </span></p>
  </div>
  <div style="mso-element:footnote" id="ftn6">
    <p class="MsoFootnoteText"><a style="mso-footnote-id:ftn6" href="#_ftnref6" name="_ftn6" title><span style="mso-special-character:
footnote" class="MsoFootnoteReference">[6]</span></a><span lang="DE" style="mso-ansi-language:DE"> 
    15-dnevni vojni izveštaj štaba 31. divizije od 15. septembra 1944. štabu 
    9. korpusa (Arhiv IIRP, F. 226/III); telegram štaba Gradnikove brigade od 
    13. septembra 1944. štabu 31. divizije (Arhiv IIRP, F. 276/IV); izveštaj 
    štaba 31. divizije od 10, 12, 13, 19, 20, 21. i 27. septembra 1944. štabu 
    9. korpusa (Arhiv IIRP, F. 226/III); 15-dnevni izveštaj obaveštajnog 
    centra 31. divizije od 17. septembra 1944. (Arhiv IIRP, F. 226/III); 
    15-dnevni vojni izveštaj štaba 31. divizije od 1. i 15. oktobra 1944. štabu 
    9. korpusa (Arhiv IIRP, F. 226/III); zapovest štaba 31. divizije od 27. 
    septembra 1944. (Arhiv IIRP, F. 226/III); 14-dnevni vojni izveštaj 
    Gradnikove brigade od 30. septembra i 13. oktobra 1944. štabu 31. divizije 
    (Arhiv IIRP, F. 276); izveštaj organizacijskog štaba štaibu slovenačkog 
    domobranstva od 19. septembra 1944. (Arhiv IIRP, F. 283); dnevni izveštaj 
    organizacijskog štaba slovenačkog domobranstva od 21. sep-temjbra 1944. 
    (Arhiv IIRP, F. 281).<o:p>
    </o:p>
    </span></p>
  </div>
  <div style="mso-element:footnote" id="ftn7">
    <p class="MsoFootnoteText"><a style="mso-footnote-id:ftn7" href="#_ftnref7" name="_ftn7" title><span style="mso-special-character:
footnote" class="MsoFootnoteReference">[7]</span></a><span lang="DE" style="mso-ansi-language:DE"> 
    Vojni izveštaj štaba 31 divizije od 26. septembra 1944. štabu 9. korpusa 
    (Arhiv IIRP, F. 226/III).<o:p>
    </o:p>
    </span></p>
  </div>
  <div style="mso-element:footnote" id="ftn8">
    <p class="MsoFootnoteText"><a style="mso-footnote-id:ftn8" href="#_ftnref8" name="_ftn8" title><span style="mso-special-character:
footnote" class="MsoFootnoteReference">[8]</span></a><span lang="DE" style="mso-ansi-language:DE"> 
    Danas se može reći da to nije bilo najbolje rešenje. Jedinice 9. korpusa 
    i ranije su tri puta napadale ovo uporište, i uvek bezuspešno. Uporište 
    je bilo vanredno jako utvrđeno: imalo je 11 pokrivenih bunkera i dva reda 
    žičanih prepreka oko sela. Neprijatelj je po svaku cenu nastojao da ovo 
    uporište drži jer mu je služilo za obezbeđenje eksploatacije rudnika žive 
    u Idriji.<o:p>
    </o:p>
    </span></p>
  </div>
  <div style="mso-element:footnote" id="ftn9">
    <p class="MsoFootnoteText"><a style="mso-footnote-id:ftn9" href="#_ftnref9" name="_ftn9" title><span style="mso-special-character:
footnote" class="MsoFootnoteReference">[9]</span></a><span lang="DE" style="mso-ansi-language:DE"> 
    Telegram štaba 31. divizije od 8. oktobra 1944. štabu 9. korpusa (Arhiv 
    IIRP, F. 276/VI).<o:p>
    </o:p>
    </span></p>
  </div>
  <div style="mso-element:footnote" id="ftn10">
    <p class="MsoFootnoteText"><a style="mso-footnote-id:ftn10" href="#_ftnref10" name="_ftn10" title><span style="mso-special-character:
footnote" class="MsoFootnoteReference">[10]</span></a><span lang="DE" style="mso-ansi-language:DE"> 
    Izveštaj štaba 31. divizije od 26. septembra, 8, 9. i 10. oktobra 1944. štabu 
    9. korpusa (Arhiv IIRP, F. 226/III); zapovest štaba 31. divizije od 5. 
    oktobra 1944. (Arhiv IIRP, F. 226/III); 15-dnevni izveštaj štaba 31. 
    divizije od 15. oktobra 1944. štabu 9. korpusa (Arhiv IIRP, F. 226/III); 
    14-dnevni vojni izveštaj štaba Gradnikove brigade od 13. oktobra 1944. štabu 
    31. divizije (Arhiv IIRP, F. 279/III); Stanko Petelin, pomenuta knjiga, str. 
    379 — 381.<o:p>
    </o:p>
    </span></p>
  </div>
  <div style="mso-element:footnote" id="ftn11">
    <p class="MsoFootnoteText"><a style="mso-footnote-id:ftn11" href="#_ftnref11" name="_ftn11" title><span style="mso-special-character:
footnote" class="MsoFootnoteReference">[11]</span></a><span lang="DE" style="mso-ansi-language:DE"> 
    Relacija štaba 31. divizije od 26. oktobra 1944. (Arhiv IIRP, F. 276a/I); 
    telegrami štaba Gradnikove brigade od 22. i 25. oktobra 1944. štabu 31. 
    divizije (Arhiv IIRP, F. 276/VI); telegram štaba 31. divizije od 26. 
    oktobra 1944. štabu 9. korpusa (Arhiv IIRP, F. 276/VI); 15-dnevni izveštaj 
    štaba 31. divizije od 30. oktobra 1944. štabu 9. korpusa (Arhiv IIRP, F. 
    226/III); 14-dnevni vojni izveštaj štaba Gradnikove brigade od 28. oktobra 
    1944. štabu 31. divizije (Arhiv IIRP, F. 279).<o:p>
    </o:p>
    </span></p>
  </div>
  <div style="mso-element:footnote" id="ftn12">
    <p class="MsoFootnoteText"><a style="mso-footnote-id:ftn12" href="#_ftnref12" name="_ftn12" title><span style="mso-special-character:
footnote" class="MsoFootnoteReference">[12]</span></a><span lang="DE" style="mso-ansi-language:DE"> 
    Operativni izveštaj štaba 9. korpusa od 7. novembra 1944, Glavnom štabu 
    NOV i POS (Arhiv IIRP, F. 224/1).<o:p>
    </o:p>
    </span></p>
  </div>
  <div style="mso-element:footnote" id="ftn13">
    <p class="MsoFootnoteText"><a style="mso-footnote-id:ftn13" href="#_ftnref13" name="_ftn13" title><span style="mso-special-character:
footnote" class="MsoFootnoteReference">[13]</span></a><span lang="DE" style="mso-ansi-language:DE"> 
    Operativni izveštaj štaba 9. korpusa od 3. novembra 1944. Glavnom štabu 
    NOV i POS (Arhiv IIRP, F. 224/III).<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_39.htm"><b>Prethodni dokument</b></a></TD>
<TD><a href="49_41.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

