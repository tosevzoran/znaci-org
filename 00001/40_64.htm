<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_63.htm"><b>Prethodni dokument</b></a></TD>
<TD><a href="40_65.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">KOLABORACIJA 
IZVAN SRBIJE DO OKTOBRA 1944.<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kao 
što je ranije izloženo, revidirana njemačka politika mobilizacije svih 
antikomunističkih grupacija u jugoistočnoj Evropi za borbu protiv snaga predvođenih 
komunistima, bila je nakon talijanskog sloma u septembru 1943. najprije izložena 
u Hitlerovoj direktivi od 29. oktobra specijalnom poslaniku Neubacheru, a proširena 
u direktivi glavnog komandanta jugoistočne Evrope od 21. novembra. Vidjeli smo 
da je ovlaštenje za sklapanje sporazuma o primirju s četnicima (u stvari o 
kolaboraciji) u okupiranoj Srbiji bilo prenijeto na vojnog zapovjednika jugoistočne 
Evrope, a na Drugu oklopnu armiju za područja pod njenom komandom, koja su 
uključivala većinu ostalog jugoslavenskog teritorija, kao i Albaniju. Premda 
je Crna Gora bila u domeni Druge oklopne armije, vojni zapovjednik jugoistočne 
Evrope je, iz razloga koje ćemo objasniti kasnije, bio upleten u provođenje 
ove nove politike na tom području. Nadalje, dogodile su se i neke promjene u 
njemačkoj politici prema četnicima na teritoriju Nezavisne Države Hrvatske, i 
to odlukom Druge oklopne armije, još prije nego je nova njemačka politika 
dobila svoju konačnu formulaciju.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Raspravimo 
najprije manje važan slučaj Crne Gore. Iako su četnici bili vrlo oslabljeni 
porazima koje su im tokom proljeća 1943. nanijeli partizani i razoružanjem 
velikog dijela njihovih trupa u Crnoj Gori i nekih u jugoistočnoj Bosni, oni su 
u Crnoj Gori još uvijek imali znatne snage. U toku ljeta 1943. njih je, uz pomoć 
pukovnika Baje Stanišića i majora Đorđija Lašića, reorganizirao general 
Blažo Đukanović, koji je i ostao komandant. Čini se da je general Mihailović 
izdao naređenje da se ove trupe s oružjem odupru ulasku njemačkih trupa u 
Crnu Goru nakon kapitulacije Italije, kako bi sačuvale ovo područje kao mogući 
mostobran za očekivano savezničko iskrcavanje. Stanišić je, ipak, 
istovremeno s pozivom partizanima da se stave pod njegovu komandu za borbu 
protiv Nijemaca, pisao 12. septembra Jevremu Sauliću, gradonačelniku Nikšića 
i svom pouzdaniku, kako je naredio svojim trupama da ne napadaju njemačke snage 
na prolazu preko njegovog teritorija. Nadalje, savjetovao je Sauliću da stupi u 
kontakt s njemačkim komandantom u Nikšiću ako smatra za potrebno i da ga 
obavijesti o Stanišićevom naređenju, te da zatraži od njega da ne dira u četnike 
dok rade posao koji su otpočeli (to jest, dok tuku partizane).<sup>82</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">82 
<i>The Četniks, </i>str. 63-64.</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ali, 
kakve god planove Đukanović i Stanišić imali za prilagođavanje njemačkoj 
prisutnosti u Crnoj Gori, nisu ih mogli provesti, jer su ih sredinom oktobra 
1943. u manastiru Oštrog opkolili i ubili partizani.<sup>83</sup> U međuvremenu 
su Nijemci ušli u Crnu Goru i uspostavili vojnu vlast u obliku Oblasne komande 
(</span>Feldkommandantur<span lang="HR" style="mso-ansi-language:HR">) </span>br<span lang="HR" style="mso-ansi-language:
HR">. 1040, pod generalom </span>Wilhelmom<span style="mso-ansi-language:HR"> </span>Keiperom<span lang="HR" style="mso-ansi-language:HR">, 
ostavljajući Crnogorsku narodnu upravu, sastavljenu od predstavnika i »bjelaša« 
i »zelenaša« (tj. od prosrpskih i pročetničkih grupa, te crnogorskih 
separatista) ali s malo stvarne vlasti. Budući da je oblasna komanda 
raspolagala s malo njemačkih trupa, reorganizirala je i povećala prijašnju žandarmeriju 
ove pokrajine i ubrzo počela sklapati sporazume s ostacima domaćih »nacionalnih 
snaga« - to jest četnika - koje su bile pod komandom majora Jove Đukanovića. 
Nijemci su već početkom decembra 1943. ove snage koristili protiv partizana, a 
u aprilu 1944. opet su ih upotrijebili u većoj mjeri, ali u oba slučaja s 
malim uspjehom.<sup>84</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">83 
Vidi Puniša Perović, »Kako su završila dva najveća crnogorska izdajnika«, 
i Pajović »Likvidacija četničkog vodstva u Ostrogu u oktobru 1943.«<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">84 
Vidi »Završni izvještaj o vojnoj upravi u Crnoj Gori«, pripremljen u aprilu 
1945, u mikrofilmu br. T-501, rola 258, snimci 679-684; i Vujović, str. 
491-494.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Promjenjiv 
položaj njemačke vojne vlasti u Crnoj Gori može se pratiti iz načina na koji 
je oblasna komanda br. 1040 bila podređena višim komandnim mjestima. Kad je 
26. septembra 1943. uspostavljena, bila je podređena njemačkom generalu u 
Albaniji koji je u isto vrijeme bio njemački komandant Crne Gore. Kasnije je 
premještena pod jurisdikciju 5. SS brdskog korpusa, a zatim pod Drugu oklopnu 
armiju. Konačno je u aprilu 1944. podignuta u rang Samostalne oblasne komande i 
bila je pod neposrednom komandom zapovjednika jugoistočne Evrope (Felbera), 
koji je bio i vojni zapovjednik Srbije, sa sjedištem u Beogradu.<sup>85</sup> 
Ova zadnja promjena bila je rezultat Neubacherova plana da se od Srbije, Sandžaka 
i Crne Gore stvori federacija (kojoj bi s vremenom bio priključen i dio istočne 
Bosne) sa ciljem da se ojača Nedićev režim, a time i ukupni antikomunistički 
</span>front<span lang="HR" style="mso-ansi-language:HR"> na jugoslavenskom 
teritoriju. Zbog Hitlerovog protivljenja taj plan nikad nije bio prihvaćen, ali 
su s obzirom na Crnu Goru učinjeni neki vojni aranžmani između generala 
Felbera i generala Nedića. U tim je aranžmanima važnu ulogu igrao major Pavle 
Đurišić, koji je, kao što smo vidjeli u Glavi 7, 14. maja 1943. bio uhvaćen, 
razoružan od Nijemaca i odveden u zarobljeništvo.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Đurišić 
je bio odveden u zarobljenički logor u Galiciji, (nedaleko grada </span>Stryj<span lang="HR" style="mso-ansi-language:
HR">, u međuratnom periodu dio Poljske, sada u Ukrajini). Iz zarobljeništva je 
pobjegao navodno u augustu 1943. i nakon nekog vremena došao u Srbiju. Uhvatile 
su ga srpske kvislinške vlasti i smjesta predale Nijemcima, koji su ga 
zatvorili. Ali, kako se znalo da Đurišić uživa dobar glas među četnicima i 
pročetničkim stanovništvom u Crnoj Gori, a da su druga dva starija crnogorska 
četnička vođe u to vrijeme ubijena, </span><span lang="DE" style="mso-ansi-language:
DE">Neubacher</span><span lang="HR" style="mso-ansi-language:HR">, Nedić i 
Felber su bili mišljenja da bi se moglo iskoristiti Đurišića za borbu protiv 
partizana u Crnoj Gori i za razvijanje čvršćih veza između Srbije i Crne 
Gore. Đurišić je zbog toga oslobođen i general Nedić imenovao ga je pomoćnikom 
komandanta Srpskog dobrovoljačkog korpusa.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">85 
Mikrofilm br. T-501, rola 258, snimak 675.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kada 
je Samostalna oblasna komanda br. 1040 bila stavljena pod neposrednu Felberovu 
komandu, Nijemci, Nedić i Ljotić pomogli su Durišiću pri stvaranju 
Crnogorskog dobrovoljačkog korpusa, čije su neke jedinice po prvi puta 
upotrijebljene u Sandžaku, a kasnije po cijeloj Crnoj Gori. U proljeće 1944. 
poslan je za neko vrijeme u Sandžak jedan bataljon Srpskog dobrovoljačkog 
korpusa da pomogne Durišiću, a bivši Nedićev ministar i Ljotićev bliski 
drug Mihailo Olćan došao je s tim bataljonom u Sandžak kao oficir za vezu 
između Đurišića i Nedića (neko vrijeme je kao oficir za vezu služio Ratko 
Parežanin).<sup>86 </sup>Crnogorski korpus dijelom su sačinjavale bivše Đurišićeve 
trupe koje su Nijemci pustili iz zarobljeništva, ali većinom su to bili četnici, 
koji su uglavnom pod imenom »nacionalnih snaga« ostali u Crnoj Gori. Bivši 
voda ovih snaga, major Đukanović, bio je također obuhvaćen ovom Đurišićevom 
organizacijom i dana mu je komanda Lovćenskog korpusa.<sup>87</sup> Sve u 
svemu, ubrojivši trupe koje su bile dio pravog Crnogorskog dobrovoljačkog 
korpusa i ostale četnike koji su se pridružili, Đurišić je u Crnoj Gori i 
Sandžaku raspolagao s vojnom snagom od možda kojih sedam do osam tisuća 
ljudi.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">86 
Parežanin, str. 485-487; Karapandžić, str. 311-317. Oba izvora tumače Durišićevu 
ulogu u Crnoj Gori u to vrijeme s točke gledišta generala Nedića i Ljotića. 
Četnička verzija njegovog djelovanja navodi se u njegovoj biografiji u <i>Glasnik 
SIKD »Njegoš«, </i>juni 1960, str. 85-93, koja ga predstavlja kao jednog od 
vodećih četnika i srpskih heroja iz drugog svjetskog rata. Vidi također </span><span lang="DE" style="font-size:7.0pt;mso-ansi-language:DE">Neubacher, 
</span><span lang="HR" style="font-size:7.0pt;mso-ansi-language:HR">str. 145.<span style="letter-spacing:
-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">87 
Vujović, str. 505.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nijemci 
su Durišiću dodijelili budno oko u osobi oficira za vezu, poručnika Heusza, 
prijašnjeg oficira za vezu pri majoru Lukačeviću. Heuszu je 30. maja 1944. 
poslana detaljna uputa o njegovim dužnostima kod Đurišića, zajedno s 
instrukcijama da je odgovoran »za kontrolu i izvršenje direktiva koje izdaju 
njemačka komandna mjesta« i »vezu između štabova i jedinica Crnogorskog 
dobrovoljačkog korpusa s jedne, te njemačkih komandnih mjesta s druge strane, 
osobito tokom operacija protiv bandi (partizana).« Upozoren je da bude taktičan 
i da uspostavi osjećaj povjerenja između njemačkih komandnih mjesta i 
Crnogorskog dobrovoljačkog korpusa i, naravno, da ažurno obavještava vojnog 
zapovjednika jugoistočne Evrope o prilikama u korpusu, o njegovim borbenim 
kvalitetama, o personalnim problemima, snabdijevanju i tako dalje.<sup>88</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">88 
Mikrofilm br. T-501, rola 256, snimak 862.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Što 
se tiče organizacije, formalne lojalnosti, komandnih kanala i opskrbe, Đurišić 
i njegove jedinice bile su dio kvislinških snaga koje su organizirali i izdržavali 
Nijemci, i tijesno povezane sa Srpskim dobrovoljačkim korpusom. Usprkos svemu 
tome, Đurišić, pa tako i njegove trupe, nastavile su sa svojom prvotnom odanošću 
Draži Mihailoviću i njegovoj organizaciji.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Crnogorski 
četnici opravdavali su svoju kolaboraciju s Nijemcima i prije i poslije Đurišićevog 
povratka istim razlozima kojim su opravdavali svoju raniju kolaboraciju s 
Talijanima — to jest, nuždom da se bore protiv komunista i da zaustave građanski 
rat koji je uzrokovao smrt i propast njihovih brojnih pristalica u Crnoj Gori. 
Imali su, ipak, još jedan jaki razlog — potrebu da u svoju pokrajinu dovoze 
hrane s područja pod njemačkom kontrolom i pomoću njemačkih transportnih 
sredstava. U nekim dijelovima ove pokrajine hrane je</span><!--[if gte vml 1]><v:line id="_x0000_s1026"
 style='position:absolute;z-index:1;mso-position-horizontal-relative:margin;
 mso-position-vertical-relative:text' from="-5.3pt,226.55pt" to="-5.3pt,570.25pt"
 o:allowincell="f" strokeweight=".7pt">
 <w:wrap anchorx="margin"/>
</v:line><![endif]-->
<span lang="HR" style="mso-ansi-language:
HR"><span style="mso-spacerun: yes">&nbsp;</span>bilo tako malo da je skoro 
vladala glad. Kolaboracija četnika s Nijemcima ipak nije ublažila situaciju, a 
narod je za oskudicu krivio i jedne i druge.<sup>89</sup> Četnici su danomice 
gubili naklonost naroda i zbog nekoliko drugih događaja koji su bili van 
njihove moći: zbog masovnih prelijetanja savezničkih aviona preko Crne Gore i 
povremenih napada na Podgoricu (u jednom od tih napada ubijen je četnički voda 
Lašić), zbog ulaska divizija NOVJ i sovjetskih snaga u Srbiju i povlačenja 
Mihailovića i njegovih četnika s tog teritorija, te napokon zbog spoznaje, sve 
šire prihvaćene, da će Nijemci, a time i njihovi saveznici, uskoro biti poraženi.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">89 
Talijani su za vrijeme svog okupacionog razdoblja uvozili u Crnu Goru (prema 
njemačkim izvještajima za koje se drži da su pouzdani) između 1200 i 1500 
tona hrane mjesečno, uglavnom žitarica. Njemačke pošiljke hrane iz Srbije 
nikada nisu prešle 250 — 300 tona mjesečno. Kao glavni razlog navodio se 
nedostatak transportnih sredstava. Vidi »Završni izvještaj...«, </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span style="font-size:7.0pt">rola</span><span lang="HR" style="font-size:7.0pt;
mso-ansi-language:HR"> 258, snimak 679.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
julu 1944. Nijemci su odlučili reorganizirati Crnogorski nacionalni upravni 
Savjet, koji je izgubio svaku podršku naroda, a kada ni Đurišić nije 
dopustio da bilo koji od njegovih predstavnika sudjeluje u njegovom radu, sasvim 
su ga raspustili.<sup>90</sup> Kolaboracija između Đurišićevih snaga i 
Nijemaca nastavila se tog ljeta i dalje tokom jeseni. Kvarile su je povremene teškoće, 
ali početkom decembra su se i Nijemci i Đurišićeve snage (kao što ćemo 
vidjeti u glavi 12) morali povući iz Crne Gore, idući dijelom puta zajedno: 
Nijemci u pravcu Austrije, a Đurišić sa svojim snagama u sjeveroistočnu 
Bosnu da se pridruži Mihailoviću.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">90 
Ibid, </span></i><span lang="HR" style="font-size:
7.0pt;mso-ansi-language:HR">snimci 679-682; vidi također </span><i><span style="font-size:7.0pt">ibid, 
</span></i><span style="font-size:7.0pt">rola </span><span lang="HR" style="font-size:7.0pt;mso-ansi-language:HR">256, 
snimci 550-551.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
dijelovima Nezavisne Države Hrvatske, koje su kontrolirali Talijani, svi su četnički 
odredi ovom ili onom prilikom kolaborirali s Talijanima protiv NOV i POJ. Nakon 
što su Talijani kapitulirali, a Saveznici se nisu iskrcali u Dalmaciji, ti su 
četnici bili manje-više primorani na kolaboraciju s Nijemcima, kako se ne bi 
našli u procjepu između njih i partizana. U stvari su neke četničke jedinice 
odmah krenule tim smjerom, pružajući usluge njemačkim divizijama dok su još 
preuzimale područja koja su ranije bila pod talijanskom okupacijom.<sup>91</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">91 
Mikrofilm br. T-314, rola 566, snimak 342.<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Visoka 
njemačka komandna mjesta očito su još vjerovala da četničke odrede na tim 
područjima treba učiniti neškodljivima uklanjanjem sa scene njihovih vođa: 
negdje oko 20. septembra 1943. </span><span lang="DE" style="mso-ansi-language:DE">je</span><span lang="DE" style="mso-ansi-language:
HR"> </span><i><span lang="DE" style="mso-ansi-language:DE">Abwehr</span><span lang="DE" style="mso-ansi-language:HR"> 
</span></i><span lang="HR" style="mso-ansi-language:HR">u Dubrovniku dobio naređenje 
da uhapsi sve četničke vođe prisutne u tom gradu, a 114. pješadijskoj 
diviziji u sjevernoj Dalmaciji naređeno je 23. septembra da uhapsi komandanta 
najveće postojeće četničke formacije, Momčila Đujića.<sup>92</sup> <o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">92 
Mikrofilm T-501, rola 267, snimak 1034; mikrofilm br. T-314, rola 566, snimak 
790.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ali 
njemački operativni komandanti mislili su drugačije. Oni su četnike trebali 
kao saveznike u borbi protiv NOVJ, koja je vrlo ojačala zapljenom brojnog oružja 
i opreme od Talijana, te prilivom mnogih tisuća novih dobrovoljaca. 
Istovremeno, njemački su komandanti četnike još uvijek smatrali potencijalnom 
opasnošću u slučaju savezničkih iskrcavanja na obali, čega su se i dalje 
plašili. Iz oba razloga nisu željeli stavljati na kocku sporazume s četnicima, 
hapšenjem njihovih vođa. Zbog toga su se najprije oglušili o naređenja, a 
tada su, čini se, naveli više komande da promijene politiku, zbog čega je 29. 
septembra Druga oklopna armija izdala opsežnu direktivu o politici koju treba 
provoditi prema četnicima na teritoriju NDH. Slijedećeg dana je 15. armijski 
korpus (komandno mjesto poznato od prije kao komandant njemačkih trupa u 
Hrvatskoj, koje je preimenovano u augustu) ovu naredbu podređenim divizijama i 
samostalnim grupama saopćio slijedećom porukom:<o:p>
</o:p>
</span></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">1. 
U slučaju krajnje lokalne nužde, komandanti divizija i vode samostalnih grupa 
mogu se naći u situaciji da iznimno i s obzirom na ograničeno mjesto i 
vrijeme, moraju zaključiti sporazume s četničkim grupama za zajedničku 
akciju protiv komunista.<span style="letter-spacing:-.75pt"><o:p>
</o:p>
</span></span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">2. 
Takve sporazume treba smjesta prijaviti obavještajnom oficiru 15. armijskog 
korpusa.<span style="letter-spacing:-.4pt"><o:p>
</o:p>
</span></span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">3. 
Politički pregovori zabranjeni su u principu. Ako se učini da su takvi 
pregovori umjesni, to treba prijaviti.<sup>93</sup><span style="letter-spacing:-.35pt"><o:p>
</o:p>
</span></span></i></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">93 
Mikrofilm T-314, rola 566, snimak 681.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Budući 
da su na područjima NDH koja su stalno bila pod njemačkom kontrolom sporazume 
obično zaključivale vlasti NDH (iako nakon januara 1943. u dogovoru s 
Nijemcima), novo naređenje Druge oklopne armije vrijedilo je za sve četničke 
odrede koji su bili u hrvatskoj marionetskoj državi. Izgleda da je prvi 
sporazum sklopljen na temelju nove naredbe bio onaj između 373. pješadijske 
divizije (legionara) i četničkog vođe Mane Rokvića, koji je imao vlast na 
području koje je uključivalo dijelove zapadne Bosne i dijelove Like.<sup>94</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">94 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">snimak 678.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Izvještaj 
15. armijskog korpusa od 19. novembra Drugoj oklopnoj armiji daje zanimljive i 
konkretne pojedinosti njemačko-četničke kolaboracije. Četničke trupe služile 
su u to vrijeme Nijemcima za čuvanje željezničkih pruga i važnih 
industrijskih poduzeća, te za izviđanje i akcije u pozadini jedinica NOV i 
POJ, ali pismeni sporazumi nisu sklapani. Kraj toga što su služili kao stražari 
četnici su Nijemcima koristili i u obavještajnom radu s obzirom na partizane i 
kao vodiči, te pri skupljanju stoke od naroda, omogućujući djelomično održavanje 
stočnih sajmova. Izvještaj također podvlači da će pravoslavno pučanstvo 
(Srbi) koje stoji iza četnika, biti izručeno na milost ustašama ako bi 
Nijemci prekinuli ovu kolaboraciju, te da će pod tim pritiskom četničke 
formacije postati ili pljačkaške bande ili će se pridružiti partizanima, a 
obje alternative su protiv njemačkih interesa.<sup>95</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">95 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">snimci 342-343.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
praksi je kolaboracija poprimala oblik dodjele konkretnih akcionih područja 
raznim četničkim grupama, uvijek unutar komandnog područja ove ili one njemačke 
divizije ili samostalne grupe, sa specijalnim njemačkim oficirom zaduženim za 
održavanje veze sa svojim četničkim pandanom, u svrhu koordinacije. Četnici 
su dobivali oružje i municiju, kao i hranu i drugu opskrbu dovoljnu da pokrije 
najveći dio njihovih potreba, s tim da je uskraćivanje snabdijevanja bio način 
da se četnički odredi primoraju da izvrše dodijeljene zadatke; ako četnici 
ne bi poslušali njemačka naređenja, snabdijevanje bi moglo prestati.<sup>96</sup> 
Ali detalji sporazuma uvijek su se uglavljivali usmeno, dijelom da se zbjegne 
vrijeđanje vlasti NDH, pa pismena naređenja očito nikad nisu ni zdavana.<sup>97</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">96 
Vidi </span><i><span style="font-size:7.0pt">ibid, </span></i><span lang="HR" style="font-size:7.0pt;
mso-ansi-language:HR">snimci 85 — 86. Mnogi dokumenti pokazuju kako je 
raspodjeljivano snabdijevanje. Vidi npr. dan obavještajni izvještaj za februar 
1944. o tome da su Đujićevi četnici primili aprovizaciju za otprilike dvije ećine 
svojih jedinica od Nijemaca, dok su ostatak namaknuti iz svojih vlastitih 
sredstava, u mikrofilmu br. T-3 1, rola 286, snimak 232; izvještaj od 27. maja 
1944. o snabdijevanju hercegovačkih četnika oružjem, municijom hranom, u 
mikrofilmu br. T-77, rola 883, snimak 5,631.760; izvještaj od 27. septembra 
1944. o snabdijevanju lujićevih četnika s oružjem i municijom, u mikrofilmu 
br. T-501, rola 257, snimci 1074-1075.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">97 
Može se primijetiti </span><span lang="DE" style="font-size:7.0pt;mso-ansi-language:DE">da</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">generalpukovnik</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">Lothar</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">Rendulic</span><span lang="HR" style="font-size:7.0pt;mso-ansi-language:HR">, 
komandant Druge oklopne armije, u svojim lemoarima posvećuje sedamdeset osam 
stranica razdoblju koje je proveo na dužnosti u Jugoslaviji, ali uopće ne 
osvjetljava odnose između jedinica pod svojom komandom i četnika na teritoriju 
NDH. </span><i><span lang="DE" style="font-size:7.0pt;mso-ansi-language:DE">Gekämpft, 
gesiegt, schlagen, </span></i><span lang="HR" style="font-size:7.0pt;mso-ansi-language:HR">str. 
151-229.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kolaboracija 
u Hrvatskoj postala je intenzivnija tokom zime 1943-1944, ako je u slučaju 
hrvatskih kvislinških snaga i četnika bila pod neprestanom lapetošću. Podaci 
navedeni u izvještaju generala Glaisea od 26. februara 1944. zasnovani na službenim 
podacima NDH) otkrivaju opseg kolaboracije: 11. ebruara bilo je na teritoriju 
NDH trideset i pet posebno imenovanih četničkih rrupa, neke manje (200-400 
ljudi), ostale, kao na primjer Đujićeva grupa bile su velike i do 2.500 ljudi. 
Od toga je s Nijemcima i vlastima NDH kolaboriralo levetnaest grupa s ukupno 
17.500 ljudi; šesnaest ostalih grupa s 5.800 ljudi ibrajane su u pobunjene četnike. 
S iznimkom odreda Uroša Drenovića u ;jeverozapadnoj Bosni, s oko 400 ljudi, 
kojeg su vlasti NDH smatrale potpuno ojalnim, za sve druge četničke 
kolaborirajuće grupe vlasti NDH smatrale su da e prema Nijemcima odnose osobito 
prijateljski kako bi od njih dobile što više oružja i municije, ali se 
istovremeno drže neprijateljski prema njihovoj državi.<sup>98 </sup>nešto 
kasnije izvještaj, datiran 14. aprila 1944, navodi osamdeset sedam četničkih 
vođa za koje su vlasti NDH znale da su bili na teritoriju njihove države u to 
vrijeme, i naznačuje koji su od njih rođeni u Srbiji ili u Crnoj Gori.<sup>99</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">98 
Mikrofilm br. T-311, rola 286, snimci 224-228. Za detaljan opis ovih jedinica i 
imena njihovih lavnih oficira vidi </span><i><span style="font-size:7.0pt">ibid, 
</span></i><span lang="HR" style="font-size:7.0pt;mso-ansi-language:HR">snimci 
230-239.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">99 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">snimci 336-342. U još jednom izvještaju <i>(</i></span><i><span style="font-size:7.0pt">ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">snimak 343) tvrdi se da je tog istog datuma na ritoriju 
NDH bilo oko 35.000 četnika, što mi se čini prevelik broj.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Baš 
kao što se četničko-njemačka kolaboracija u Srbiji morala do neke mjere 
lositi s osjetljivošću generala Nedića i Ljotića, vidjet će se da su se 
Nijemci i u marionetskoj državi Hrvatskoj, samo u mnogo većoj mjeri, morali 
nositi s upornim protivljenjem ustaških vlasti. U NDH je nadalje situaciju 
komplicirala injenica da su je Nijemci smatrali formalno nezavisnom državom, 
iako je u stvari bila okupirani teritorij, pa su stoga bili obavezani da paze na 
formalnosti, poteškoće između Nijemaca i ustaša u odnosu na četnike počele 
su skoro odmah nakon talijanskog sloma. To vidimo iz pritužbe vlade NDH koju je 
podnijela na sastanku s njemačkim funkcionarima u Zagrebu i o kojoj je poslanik 
Kasche svijestio 19. oktobra 1943, a ticala se upotrebe četnika i pronjemački 
orijentiranih Talijana kao straža u raznim dalmatinskim gradovima, dok Nijemci 
isto vrijeme nisu dozvoljavali trupama NDH da uđu u ta područja.<sup>100</sup> 
Kako je vrijeme prolazilo Nijemci su se sve više oslanjali na četnike, pa je 
pitanje njemačko-četničke kolaboracije postalo daleko najmučnije pitanje 
između njemačkih komandnih mjesta i vojnih i civilnih vlasti NDH. Ustaše je 
osobito uznemiravala činjenica da su se praktično svi četnički komandanti na 
njihovom teritoriju - iako su to poricali - zakleli na vjernost generalu 
Mihailoviću, to jest vođi najmrže vojne i političke grupacije u drugoj 
zemlji, kao i to da je znatan broj oficira iz Srbije i Crne Gore držao važne 
položaje u četničkim formacijama u ustaškoj državi. To je bilo protiv ustaške 
politike izolacije »svog« srpskog stanovništva od Srba u Srbiji i 
primoravanja tog stanovništva na lojalnost isključivo NDH. Prisutnost 
srbijanskih oficira u četničkim jedinicama ugrožavala je čak i privid 
suvereniteta NDH, pa su na toj i na drugim osnovama vlasti NDH neprestano 
protestirale kod Nijemaca — protiv njihove suradnje s četnicima, protiv 
bratimljenja njemačkih i četničkih trupa i tako dalje. Neke takve proteste 
Pavelić je podastro direktno Hitleru. Ali Nijemci su trebali četnike: nisu 
imali dovoljno vlastitih trupa, a većina domobrana, pa čak i legionarske 
divizije, bile su od vrlo ograničene koristi, jer su njihovi članovi masovno 
dezertirali partizanima. Bar neke četničke jedinice smatrane su odličnim 
borcima protiv partizana, a za malo njih (osim novo regrutiranih) bilo je 
vjerojatno da će preći partizanima, zbog zvjerstava koje su počinili nad 
njima i njihovim simpatizerima.<sup>101</sup> Zaista, Nijemci su računali da će 
se oni pokazati lojalni čak i u slučaju savezničkog iskrcavanja u Dalmaciji. 
Njemački dokumenti porijeklom iz NDH često sadrže tvrdnju koja nam je poznata 
iz sličnih dokumenata o njemačko-četničkoj kolaboraciji u Srbiji: da se ne 
mogu odreći četnika kao saveznika.<sup>102</sup> S druge strane, Nijemci nisu 
željeli do kraja izazvati ustaške vlasti, jer su im i hrvatske kvislinške 
trupe bile potrebne i, kao što je njemački vojni ataše u Zagrebu izvijestio 
Operativni štab Vrhovne komande, bili su svjesni da će prikladnom upotrebom 
nacionalističkih parola, sve dok su glavna opasnost partizani i<b> </b>Sovjeti, 
Nijemci još uvijek moći mnogo izvući iz te zemlje.<sup>103</sup> Zbog toga su 
bili<b> </b>spremni da vlastima NDH učine samo neke manje ustupke koji nisu 
bili protivni njemačkim interesima.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">100 
Mikrofilm br. T-77, rola 883, snimak 5,631.876; mikrofilm br. T-501, rola 264, 
snimak 795.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">101 
Vidi npr. izvještaj njemačke grupe za vezu pri Dujiću od 27. septembra 1944. 
u mikrofilmu br. T-501, rola 257, snimci 1072-1075.<span style="letter-spacing:-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">102 
Vidi direktivu od 11. maja 1944, o kojoj se raspravlja niže, te izvještaj 
komandanta 369. pješadijske divizije (hrvatskih legionara) glavnom komandantu 
jugoistočne Evrope, od 7. augusta 1944, u mikrofilmu br. T-311, rola 195, 
snimak 672.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">103 
Telegram atašea od 30. augusta 1944. u mikrofilmu br. T-77, rola 883, snimak 
5,631.327. Ataše je međutim mislio da to ne bi bilo tako u slučaju 
iskrcavanja zapadnih Saveznika na dalmatinskoj obali, jer da hrvatske mase 
smatraju ove trupe jedinim mogućim spasom svoje osobne i nacionalne 
egzistencije.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Možda 
je najvažniji pokušaj da se ublaži osjetljivost ustaša bila »Direktiva o 
upotrebi i subordinaciji hrvatskih borbenih grupa« koju je 11. maja 1944. 
izdala Druga oklopna armija.<sup>104</sup> Direktiva počinje izjavom da se »u 
toku daljnje pacifikacije hrvatskog teritorija Nijemci ne mogu odreći suradnje 
pravoslavnog stanovništva koje se bori protiv komunizma. Tu potrebu priznaje i 
glavni komandant jugoistočne Evrope.« Konkretna naredba objavljena je na 
osnovi jedne Hitlerove odluke i bila je formulirana u devet zasebnih točaka. 
Pod točkom 1. utvrđuje se da zbog neprestanih nesporazuma između hrvatskih 
kvislinških i njemačkih komandi s obzirom na četničke formacije (sastavljene 
od pravoslavnih stanovnika koji su građani NDH i koji su izrazili lojalnost 
kvislinškoj hrvatskoj državi), ove formacije treba preimenovati u »Hrvatska 
borbena grupa« s naznakom onog četničkog komandanta koji je vodi. Te grupe 
treba zatim podijeliti u manje jedinice i podrediti ih raznim njemačkim (također 
i hrvatskim) jedinicama, a odgovarajuće njemačko osoblje za vezu treba 
osiguravati nadziranje i komandu. Pod točkom 3. naređuje se da »Hrvatske 
borbene grupe« koje su podređene njemačkim jedinicama i pod njihovom 
kontrolom i koje su time izgubile nešto od svoje samostalnosti, treba 
snabdijevati oružjem, municijom, hranom i sanitetskim potrebama, zavisno o veličini 
borbenih zadataka. U točki 4. izjavljuje se da četničke formacije imaju pravo 
na njemačku zaštitu ukoliko ispunjavaju uvjete suradnje. Konačni cilj ovih 
mjera bio je da se u neko dogledno vrijeme sve »borbene grupe« pridodaju 
regularnim vojnim jedinicama NDH. U točki 7. izjavljuje se da treba uskratiti 
svaku potporu onim četničkim trupama koje odbijaju podrediti se njemačkim 
jedinicama u smislu ove direktive, ali sve dok te grupe vode aktivnu borbu 
protiv komunističkih bandi, neće ih se za sada u tome sprečavati silom oružja. 
Ako bi takve grupe ipak pokazale bilo kakvo neprijateljstvo prema njemačkim 
trupama ili trupama NDH, bit će smjesta razoružane. Svaka kolaboracija s četničkim 
grupama iz uže Srbije bila je zabranjena i zahtijevao se njihov hitan povratak 
u Srbiju. Sve četničke vođe iz Srbije koji se nalaze u NDH treba u slučaju 
hvatanja predati hrvatskim vlastima. U<i> </i>svjetlu različitih uvjeta na 
raznim područjima, način provođenja ove direktive :treba prepustiti nahođenju 
njemačkih komandi (očito onih divizijskog ili pukovskog ranga).<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">104 
Za tekst ove direktive vidi mikrofilm br. T-311, rola 286, snimci 423-425.<span style="letter-spacing:
-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Taj 
pokušaj da se ublaži ustaška srdžba nije imao uspjeha. Iako je organiziran 
znatan broj »Hrvatskih borbenih grupa« pod nadzorom raznih ijemačkih 
divizija, ni hrvatske političke i vojne vlasti niti četničke formacije nisu 
likad iskreno prihvatile naziv »Hrvatske borbene grupe«. Mnoge su jedinice 
NDH, očito s odobrenjem Zagreba, koliko su god mogle sabotirale kolaboraciju četnicima.<sup>105</sup> 
A ustaške vlasti nastavile su s pritužbama Nijemcima zbog njihove kolaboracije 
s četnicima, bombardirajući ih informacijama o prisutnosti oficira rođenih u 
Srbiji na važnim komandnim mjestima u četničkim jedinicama na hrvatskom 
teritoriju, o bratimljenju između njemačkih vojnika i četnika, o etničkoj 
nepouzdanosti, njihovom prozapadnom stavu i tako dalje.<sup>106</sup> Ali 15. 
armijski korpus bacio je sve to u stranu i naredio komandama nižih ešalona »da 
se ne obaziru na ustaške proteste«<sup>107</sup> i kolaboracija s četnicima 
nastavila se kao i prije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">105 
Vidi npr. izvještaj od 11. augusta 1944, o ponašanju 2. hrvatske lake pješadijske 
brigade koja je bila ridodana 373. pješadijskoj diviziji (hrvatskim 
legionarima) u </span><i><span style="font-size:7.0pt">ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">rok 195, snimak 674.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">106 
Medu bogatim materijalom o toj stvari vidi npr. mikrofilm br. T-77, rola 781, 
snimci 5,507.627-36 i jla 883, snimci 5,631.326-27; mikrofilm br. T-311, rola 
286, snimci 336-343; mikrofilm br. T-313, rola 488, limci 267-268; mikrofilm br. 
T-501, rola 264, snimci 464-467.<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">107 
Mikrofilm br. T-314, rola 566, snimci 67, 73. U stvari, početkom 1944, kad su 
se neki ustaški oficiri ikobili s četnicima koji su u Bosni radili za poduzeća 
važna za Nijemce, te su se i inače pokazali kao štetni za jemačke lokalne 
jedinice, 15. armijski korpus, Druga oklopna armija, pa čak i glavni komandant 
jugoistočne .vrope, odlučili su da proriv ustaških jedinica primijene silu, 
ako te provokacije ne prestanu. Vidi </span><i><span style="font-size:7.0pt">ibid, 
</span></i><span lang="HR" style="font-size:7.0pt;mso-ansi-language:HR">snimci 
33-249. Kasniji događaji pokazuju da stvari nisu došle do te kritične točke.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nijemci 
su ipak imali mnogo rezervi prema kolaboraciji. Te su rezerve dobro furmulirane 
u memorandumu o sastanku nekoliko zainteresiranih oficira s obavještajnim 
oficirom Druge oklopne armije, održanom 29. jula 1944.<sup><span style="letter-spacing:-.3pt">108</span></sup><span style="letter-spacing:-.3pt"> 
</span>Prema tom memorandumu, jedinice njemačke vojske nisu aktivno podupirale 
prijelaz četnika iz Srbije na teritorij NDH ili im davale municiju, ali su, s 
druge strane, trebale spriječiti da ustaški bataljoni zatvore granicu prema 
Srbiji ili da povedu borbu protiv četnika koji su uspjeli prijeći. Što će s 
obzirom na četnike učiniti </span><i><span lang="DE" style="mso-ansi-language:DE">Sicherheitsdienst</span><span lang="DE" style="mso-ansi-language:HR"> 
</span></i><span lang="HR" style="mso-ansi-language:HR">(služba sigurnosti) ne 
tiče se vojske, stoji u memorandumu, ali nije ni dužnost njemačke vojske da 
ometa pokrete četnika iz Srbije u NDH, a naročito ne kad ni obavještajni 
oficir vojnog zapovjednika jugoistočne Evrope (</span><span lang="DE" style="mso-ansi-language:DE">Prinz</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">von</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Wrede</span><span lang="HR" style="mso-ansi-language:
HR">), koji zna za četničko nastojanje da prijeđu i »koji uvijek drži četnike 
na uzici«, nije protiv toga poduzeo ništa. Bilo je ipak potrebno pobrinuti se 
da četnici ne ugroze interese NDH. Memorandum nadalje bilježi da vojska ne 
izdaje nikakva pismena naređenja. U slučaju ustaških pritužbi uvijek treba 
podvlačiti da se četnici ponašaju korektno, da zbog ograničenog broja trupa 
s kojima Nijemci raspolažu nisu u stanju spriječiti četnike da dolaze iz 
Srbije, te da Nijemci moraju izbjegavati opasnost da se četnici bore protiv 
njih i hrvatskih kvislinških snaga. Istina je, ističe se u memorandumu, 
postoje jasne direktive viših komandi da se Srbima nikako ne smije pomagati, 
ali to ne bi trebalo izazvati mnogo oklijevanja i sve aranžmane (s četnicima) 
treba opravdavati vojnim razlozima pozivajući se na ograničenost njemačkih 
snaga, a treba tražiti i podršku NDH.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">108 
Mikrofilm br. T-501, rola 257, snimak 1042.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ali 
takva razmatranja na njemačkoj strani očito nisu zadovoljavala ustaške 
vlasti. General Glaise izvijestio je 24. augusta 1944. o jednoj posjeti Paveliću; 
tom prilikom Pavelić je posebno zahtijevao da se njemačke trupe trebaju više 
distancirati od četnika, kako bi se poboljšali odnosi NDH i Nijemaca.<sup>109 </sup>Slijedećeg 
mjeseca Pavelić je pokrenuo pitanje četnika prilikom svog posjeta Hitleru u 
njegovom Glavnom stanu, u Vučjoj jami (</span><span lang="DE" style="mso-ansi-language:DE">Wolfsschanze</span><span lang="HR" style="mso-ansi-language:HR">) 
blizu Rastenburga u istočnoj Pruskoj, i dobio je obećanje da će »njemački </span><span lang="DE" style="mso-ansi-language:
DE">Wehrmacht</span><span lang="HR" style="mso-ansi-language:HR"> od 
kolaboracije s četnicima odustajati sistematski i postupno i da im neće pružati 
pomoć ni u kojem vidu.«<sup>110</sup> Ali to očigledno nije bilo ono što su 
Nijemci namjeravali; iako je i nakon septembra dolazilo do povremenih borbi između 
Nijemaca i nekih četničkih grupa s područja izvan Srbije, Nijemci su svejedno 
nastavljali pružati pomoć svim četnicima kad su se borili protiv partizana.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">109 
Ibid, </span></i><span style="font-size:7.0pt">rola </span><span lang="HR" style="font-size:7.0pt;mso-ansi-language:HR">264, 
snimak 756.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">110 
Mikrofilm br. T-311, rola 196, snimak 332.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Da 
je odluka o kolaboriranju s četnicima zavisila samo o njemačkoj vojsci, ono bi 
vjerojatno počelo mnogo ranije i bilo bi po svoj prilici intenzivnije. Više 
instance nisu do kraja 1943. shvatile da su »Talijani u toj stvari postupali 
mnogo mudrije, naoružavajući četnike i prebacujući na njih dio borbe protiv 
Titovih snaga«.<sup>111</sup> Čak i tada je njemačke operativne komandante 
sputavala Hitlerova mržnja, nepovjerenje i strah od Srba, pa kad je nakon 
talijanskog sloma i okretanja plime protiv Nijemaca kolaboracija postala vojnički 
i politički nužna, mogla se je sprovoditi samo unutar uskih granica koje joj 
je propisao </span><span lang="DE" style="mso-ansi-language:DE">Hitler</span><span lang="HR" style="mso-ansi-language:
HR">. Na svim područjima na kojima je provođena četnička kolaboracija s 
Nijemcima i kvislinškim snagama, a to znači na svim područjima gdje su četnici 
djelovali, ta je kolaboracija išla na ruku partizanima i potkopavala je snagu 
četnika, osobito kad je svakom postalo jasno da će Nijemci izgubiti rat'~i kad 
su zapadni 'Saveznici odbacili četnike, a svu vojnu, političku i diplomatsTcu 
pomoć koncentrirali na podršku partizanima.</span><span lang="DE" style="mso-ansi-language:DE"><o:p>
</o:p>
</span></p>
<i><span lang="DE" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:DE;mso-fareast-language:
EN-US;mso-bidi-language:AR-SA">111 KTBjOKWjWFSt, </span></i><span lang="DE" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">sv. </span><span lang="HR" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA">III (1943), dio 2, str. 1537.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_63.htm"><b>Prethodni dokument</b></a></TD>
<TD><a href="40_65.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

