<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_6.htm"><b>Prethodni dokument</b></a></TD>
<TD><a href="27_8.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext31c" align="center" style="margin-top:0mm;margin-right:0mm;
margin-bottom:0mm;margin-left:224.0pt;margin-bottom:.0001pt;text-align:center;
text-indent:-224.0pt;line-height:normal;background:transparent"><a name="bookmark7"><span lang="SR-CYR" style="font-size:14.0pt;mso-bidi-font-size:
9.0pt;font-family:&quot;Times New Roman&quot;;mso-fareast-language:SR-CYR">MIODRAG 
BLAGOJEVIĆ</span></a><span lang="SR-CYR" style="font-size: 14.0pt; mso-bidi-font-size: 12.5pt; font-family: Times New Roman; mso-fareast-language: SR-CYR; mso-bookmark: bookmark7" class="Bodytext9Bold"> 
</span><span lang="SR-CYR" style="font-size: 14.0pt; mso-bidi-font-size: 12.5pt; font-family: Times New Roman; mso-fareast-language: SR-CYR; font-weight: normal; mso-bookmark: bookmark7" class="Bodytext9Bold">BAT</span><span lang="SR-CYR" style="font-size:14.0pt;mso-bidi-font-size:12.5pt;font-family:&quot;Times New Roman&quot;;
mso-fareast-language:SR-CYR;font-weight:normal" class="Bodytext9Bold">A</span><span lang="SR-CYR" style="font-size:14.0pt;mso-bidi-font-size:9.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:26.5pt;font-family:&quot;Times New Roman&quot;;mso-fareast-language:
SR-CYR" class="Bodytext26">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Njegova životna staza započela je u Smederevskoj 
Palanci. Doživela je punu afirmaciju borca narodne revolucije u 1. proleterskoj 
brigadi — u oružanom obračunu s ljutim neprijateljima naših naroda. A rat 
je, inače, nemilosrdna igra života u kojoj se čovjekova nit lako prekine. I 
na Batu se njegova kob nemilosrdno sručila. I on je rano prestao da crta svoju 
istoriju. A život je iskreno volio. Slobodu je strasno osjećao. Za nju je junački 
i nesebično dao svoje najdraže — život.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ljude, prvenstveno naše 
borce ljubomorno je nosio u svojim grudima. Bio im je blizak. I odan. Svesrdno 
se zalagao za njih. I predano ih je učio. A svojim držanjem bio im je primjer 
hrabrosti. I uzor hladnokrvnosti. I odvažnosti. Da nije takav bio, ne bi bio 
komesar. Borci ga ne bi trpjeli za svog starješinu. A oni su ga baš voljeli. 
Njegova snalažljivost i odvažnost ulijevale su im povjerenje. U teškim 
prilikama činile ih spokojnim. I kuražile ih. A njegova odlučnost vodila ih 
je naprijed. U kritičnim trenucima znao je da ih ponese tamo gdje treba.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR"><span style="mso-spacerun:
yes">&nbsp;</span>— Napred, proleteri!<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nedaleko od Rogatice 
pukla je njegova glasina. Šuma je riknula kao ranjena. Vitke smreke su 
zadrhtale. Zadnje grudvice smrznutog enijega, koje su se, na izmaku zime, još 
grčevito držale na grančicama, popadale su kao zrele kruške. I mitraljezi su 
namah, kao okamenjeni, umukli. I puške.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;">— Drugovi, i mi smo proleteri!<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;">Oni su isto tako kao i mi bili zaposjeli busiju oko 
pošumljene vrtače. Zaprepašćenje nas je ošamutilo. I pre</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext">trnuli 
smo od straha. A onda smo se radosno izgrlili. I suze su potekle.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Bre, braćo, zamalo 
se ne iskrvismo. Da ne bi tebe, Bato, bilo bi svašta; pala bi krv do koljena. 
Izubijali bismo se. Uh, bre, nanu mu njegovu! Šta bi nam rekle naše brigade? 
Pričalo bi se kako su se između sebe dva bataljona Prve i Druge proleterske do 
noge potukla. Izginuli bismo do zadnjeg. Bruka, brate! Partija bi nas mrtve iz 
svojih redova izbrisala. Strašno. A. . . vidiš, sreća! Dođi da te zagrlim, 
burazeru ...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ako su četnici u 
Borikama i oko Pešurića čuli ovu našu gužvu, biće prpe kod njih. Njima 
ionako ne treba mnogo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">A kad je jula 1941. 
godine iz Beograda pošao u partizane nije znao da drži pušku u ruci. I odmah 
je požurio da se nauči ratovati.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Lezi, diži se. 
Trk. Nalevo-krug. Lezi, nalevokrug, trk . . .</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Uh, božju mu 
majku. Duša mi je u nos stigla. Da si me samo još jedared naterao uz ovu 
strminu, odoh ja. Crkao bih kao junac u ralu. Duša bi mi na nos iskočila kao 
piletu .. . Ama, bogati, zar je to ovako?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Tako! I još teže, 
brajko moj.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— E, neka ide do đavola! 
Sav sam se izubijao kao na Kosovu. Kolena sam sva ogulio. I nos sam o zemlju 
oljuštio. Deset puta sam ga zabio u ovo gnjilo lišće. Vidi kako znoj curi niz 
mene kao da sam iz Save izronio. Jezik sam isplazio kao pas na vrućini.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Neka, neka te malo, 
druže. Da vidiš kako je meni bilo u vojsci.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ama bogati, je l' 
baš to tako!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— I još gore!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Onda se zamislio. Nije 
navikao na takva naprezanja. Kod kuće su ga mazili. A vojsku nije služio.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Svejedno, mora se. 
A kad se mora, nije teško. Čovek se na sve navikne, pa ću, valjda, i ja.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I navikao se. I sve 
hrabro podnosio. I glad i žeđ. I nespavanje i zamor. I nikad se nije požalio. 
A humor ga nije napuštao ni kad nam je najteže bilo. Uvijek je nastojao da 
borcima olakša teškoće; da ih osokoli. I da bi im podigao duh i raspoloženje, 
stavljao bi se u ulogu glumca.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Bila tri Kitajca: 
Jakci, Jakci Drakci i Jakci Dragci Jakci Droni. I bile tri Kitajke: Cipka, Cipka 
Lipka i Cipka Lipka Limpo Poni . . .</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I devedeset i šest 
vrsta jabuka. Sve u stihu i sliku. I još mnogo toga.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Gde to nauči, 
komesare, ako boga znaš? Ne bih ja to mogao zapamtiti da me zakolješ.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Zato i nisi 
komesar, Lesendrio. Ti i nisi rođen da nešto možeš da zapamtiš. Rođen si 
samo da slušaš, a za tebe će komesar pamtiti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ne diraj čoveka, 
Milutine, naljutiće ti se.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dobronamjernost ga 
nikada nije ostavljala. Ni dobrodušnost. Bio je širokogrud. I razuman. Kad je 
u Kopačima kod Goražda neko pravio pitanje zašto se štab bataljona 
poslednjih nekoliko dana hrani odvojeno od četa, on se ironično nasmejao. 
Smatrao je to kao sitničarenje. I krutost. A kad je sjutradan članove štaba 
zatekao na ručku, onda se kao bajagi začudio. I lice uozbiljio kao da se 
zgranjava.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ha! Štab jede!?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Smijeh se prosuo. A on 
je i dalje ostao, kao bajagi, začuđen. —</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Šta vam je? Zar štab 
sme da jede?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ne sme!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U jedan glas kao u 
horu. A on je digao ruke kao da se predaje. I razderao se s njima zajedno.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ne sme.. . Dabome 
da ne sme! Šta tu vazdan? Dokle ćete vi tako da jedete narodni hleb? I . . . 
sami!</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Staložen je bio i onda 
kada ljudi, obično, gube nerve. I kad su Nijemci svojim kopitama treskali po 
beogradskoj kaldrmi. I logičan je bio. I razuman. Kad je njegov drug htio da 
jurne u kafanu, iznad Studentskog doma u Ulici kralja Aleksandra, gdje su neke 
žene sjedjele njemačkim vojnicima na krilu i cmakale ih, te da stolicom 
raspali koga stigne po kafani, Bata ga je odlučno stegao za ruku i zadržao ga 
od te namjere.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Jesi li ti lud, šta 
li ti je?</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ama vidi, majku im 
njihovu gadnu. Ne mogu to da gledam, ni da trpim, Bato. Srpkinje Nemcima na 
krilu! Fuj! Božju im majku ...</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Eh, glavo! Zar ti 
još to nije jasno? Kurva nema nacije, ej! Njoj je svejedno koja će je nacija 
poklopiti, ej ludače! Otrezni se, glavo luda.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">A duhovitost je uvijek 
nosio sobom kao da je to bila osnovna karakteristika njegove suštine. Tu kod 
Duvna se ustrčao uz Gradinu kao da ga njemački tenkovi jure. I namah se sručio 
na golu ledinu kao smrtno pogođen. I onako zadihan, kao da mu je dogorjelo do 
nokata, zabrbljao je:<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Slušaj, bre!</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Šta je Šiljo?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U ranom djetinjstvu bio 
je štrkljast kao čaplja. I mršav kao lovački pas. A živahan kao čigra. I 
nestašan do iznemoglosti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">„Ej ti, šiljati! 
Koji te vrag nosi da gaziš po tom luku? Zar nemaš gde drugo nego baš po 
njemu, boga ti tvog detinjeg? Beži odatle, vraže jedan. Prebiću ti te tvoje 
raklje ako te još jedared vidim da po njemu gaziš&quot;.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">A otac mu je inače bio 
mnogo dobar. I miran. Mnogo je volio svog jedinog sina. I mazio ga je. Draga mu 
je bila njegova živahnost i nestašluk. I dosjetljivost koja ga prati od 
najranijih dana. I tako ga je od milosti zvao sve do njihovog zadnjeg viđenja.</span><span lang="SR-CYR"> 
</span><span lang="SR-CYR" style="font-family:&quot;Times New Roman&quot;;mso-fareast-language:
SR-CYR">— Slušaj, bre! Da me skineš sa ove dužnosti!<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Šta je, koji ti je 
đavo? Zašto da te smijenim?<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Zašto?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Narogušio se kao da 
sam ga ošamario. I, tobože, čudi se kako to da ne znam zašto!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Dosadilo mi da 
budem primer, razumeš li?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ha, ha, ha! Kako 
to?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Tako! I ne smej se. 
Nije to za smejanje. Ove snaše i devojčice vrte se oko mene, a ja ne smem ni 
oko da nakrivim. Razumeš li? Ne smem, čuješ li; zbog primera ne smem! Prosto 
se ne osećam muško. Posle rata ništa od mene.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">A onda je iz njega 
pokuljalo more radosti. I drugarstva. I ljubavi. Zaklokotalo je kao iz bureta.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Hajde, gubi se! 
Bitango jedna!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="mso-ascii-font-family:&quot;Microsoft Sans Serif&quot;;mso-hansi-font-family:
&quot;Microsoft Sans Serif&quot;;mso-bidi-font-family:&quot;Microsoft Sans Serif&quot;;mso-fareast-language:
SR-CYR" class="BodytextSpacing2pt">...</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> I nestalo ga je. Kao da ga ni bilo nije, nestalo 
ga je. Prerano. Tek je počeo bio da živi. I da stvara. Progutala ga je borba 
na Sitnici. Pred svojom četom, kao ris je jurnuo na Njemce. I na ustaše. I na 
četnike. Na sve njih. I pao je. Zajedno s komandirom svoje čete. I sa još 
dosta njih. Topla proleterska krv poprskala je zavičaj Petra Kočića . . . Iz 
nje će izrasti sloboda i život.</span></p>
<p class="Bodytext31c" align="right" style="line-height: normal; background-repeat: repeat; background-attachment: scroll; margin-left: 208.0pt; margin-right: 0mm; margin-top: 0mm; margin-bottom: .0001pt; background-position: transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Miladin IVANOVIĆ</span><br>
</p>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_6.htm"><b>Prethodni dokument</b></a></TD>
<TD><a href="27_8.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>
