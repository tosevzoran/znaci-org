<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_205.htm"><b>Prethodni dokument</b></a></TD>
<TD><a href="31_207.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">OPET</span><span lang="EN-GB" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="EN-GB" style="font-size:10.0pt;mso-bidi-font-size:
11.0pt">SMO</span><span lang="EN-GB" style="font-size:10.0pt;mso-bidi-font-size:
11.0pt;mso-ansi-language:HR"> </span><span lang="EN-GB" style="font-size:
10.0pt;mso-bidi-font-size:11.0pt">DO</span><span lang="HR" style="font-size:10.0pt;mso-bidi-font-size:11.0pt;mso-ansi-language:HR">Š</span><span lang="EN-GB" style="font-size:10.0pt;mso-bidi-font-size:11.0pt">LI</span><span lang="EN-GB" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="EN-GB" style="font-size:10.0pt;mso-bidi-font-size:
11.0pt">U</span><span lang="EN-GB" style="font-size:10.0pt;mso-bidi-font-size:
11.0pt;mso-ansi-language:HR"> </span><span lang="EN-GB" style="font-size:
10.0pt;mso-bidi-font-size:11.0pt">SASTAV</span><span lang="EN-GB" style="font-size:10.0pt;mso-bidi-font-size:11.0pt;mso-ansi-language:HR"> 
</span><span lang="EN-GB" style="font-size:10.0pt;mso-bidi-font-size:11.0pt">NAŠE</span><span lang="EN-GB" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="EN-GB" style="font-size:10.0pt;mso-bidi-font-size:
11.0pt">BRIGADE</span><span lang="HR" style="font-size:10.0pt;mso-bidi-font-size:
12.0pt;mso-ansi-language:HR"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="EN-GB">Bio</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">kraj</span><span lang="EN-GB" style="mso-ansi-language:HR"> 
</span><span lang="EN-GB">maja</span><span lang="HR" style="mso-ansi-language:HR"> 
1944. </span><span lang="EN-GB">godine</span><span lang="HR" style="mso-ansi-language:HR">, 
</span><span lang="EN-GB">posle</span><span lang="EN-GB" style="mso-ansi-language:HR"> 
</span><span lang="EN-GB">neprijateljevog</span><span lang="EN-GB" style="mso-ansi-language:HR"> 
</span><span lang="EN-GB">desanta</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">Drvar</span><span lang="HR" style="mso-ansi-language:HR">. 
</span><span lang="EN-GB">Peti</span><span lang="EN-GB" style="mso-ansi-language:HR"> 
</span><span lang="EN-GB">bataljon</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">kretao</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="HR" style="mso-ansi-language:HR"> 
č</span><span lang="EN-GB">elu</span><span lang="EN-GB" style="mso-ansi-language:HR"> 
</span><span lang="EN-GB">brigade</span><span lang="EN-GB" style="mso-ansi-language:HR"> 
</span><span lang="EN-GB">preko</span><span lang="EN-GB" style="mso-ansi-language:HR"> 
</span><span lang="EN-GB">Mlini</span><span lang="HR" style="mso-ansi-language:HR">š</span><span lang="EN-GB">ta</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">Lisine</span><span lang="HR" style="mso-ansi-language:HR">. 
</span><span lang="EN-GB">Noć se približavala. Gusta i visoka stabla četinara 
i bukava kao da noć čine stalno prisutnom, kao da je stalno prisutan umor, taj 
pratilac svih vojski u ratu. </span><span lang="DE" style="mso-ansi-language:DE">Već 
smo nekoliko dana bez odmora, a neredovnost ishrane kao da je normalna pojava. 
Bar da imamo vode pa da utolimo tu nesnosnu žeđ koja je potisnula glad. Što 
bi lepo bilo napiti se vode, nahraniti, pa na ovoj planinskoj klimi utonuti u 
san! Ovakve misli prekidaju rafali nemačkih &quot;šaraca&quot; po čelu 
kolone, a istovremeno i u levi bok bataljona gde je 3. četa u kojoj sam ja bio.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Brzo smo se razvili u borbeni stroj i izvršili juriš na uzvišenje sa 
kojeg nas iz neposredne blizine tuku jakom vatrom. Čini mi se da smo za samo 
pet minuta borbe ovladali ovim uzvišenjem i prisilili Nemce na povlačenje. Među 
Nemcima zapazio sam i 3 četnika. Na ovoj uzvišici smo se međusobno prosto 
&quot;lovili&quot;, ko će koga da obori iza porušenih stabala ili panja. Među 
nekoliko palih Nemaca bio je i jedan &quot;bradonja&quot;. Moj komandir voda 
Grbić Drago je ranjen. Ručna granata mu je skoro raznela pesnicu. Bilo mi ga 
je žao. On je bio komandir 3. voda 3. (Bravske) čete a ja politički delegat. 
Drago je ostao da bi mu ukazali prvu pomoć i otpremili u bolnicu, a 3. vod, sa 
nekoliko boraca iz ostalih vodova, jurnuo je da stigne Nemce koji su se povlačili. 
Ne znamo koliko smo jurili za njima i odjednom vatra je prekinuta. Nismo znali 
gde se nalazimo. Teško je orijentisati se u takvoj šumi. Na prvi momenat nismo 
poverovali da je bataljon daleko i da ga ne možemo stići.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Kako</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">se</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">u</span><span lang="DE" style="mso-ansi-language:HR"> </span><span lang="DE" style="mso-ansi-language:DE">ovom</span><span lang="HR" style="mso-ansi-language:
HR"> &quot;</span><span lang="DE" style="mso-ansi-language:DE">me</span><span lang="HR" style="mso-ansi-language:HR">š</span><span lang="DE" style="mso-ansi-language:
DE">ovitom</span><span lang="DE" style="mso-ansi-language:HR"> </span><span lang="DE" style="mso-ansi-language:DE">vodu</span><span lang="HR" style="mso-ansi-language:
HR">&quot; </span><span lang="DE" style="mso-ansi-language:DE">na</span><span lang="HR" style="mso-ansi-language:HR">š</span><span lang="DE" style="mso-ansi-language:
DE">ao</span><span lang="DE" style="mso-ansi-language:HR"> </span><span lang="DE" style="mso-ansi-language:DE">i</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">komandir</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">prate</span><span lang="HR" style="mso-ansi-language:HR">ć</span><span lang="DE" style="mso-ansi-language:DE">eg</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">voda</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Bogdan</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Medakovi</span><span lang="HR" style="mso-ansi-language:HR">ć, 
</span><span lang="DE" style="mso-ansi-language:
DE">dogovorili</span><span lang="DE" style="mso-ansi-language:HR"> </span><span lang="DE" style="mso-ansi-language:DE">smo</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">se</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">da</span><span lang="DE" style="mso-ansi-language:HR"> </span><span lang="DE" style="mso-ansi-language:DE">on</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">preuzme</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">du</span><span lang="HR" style="mso-ansi-language:HR">ž</span><span lang="DE" style="mso-ansi-language:DE">nost</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">komandira</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">a</span><span lang="DE" style="mso-ansi-language:HR"> </span><span lang="DE" style="mso-ansi-language:DE">ja</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">da</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">vr</span><span lang="HR" style="mso-ansi-language:HR">š</span><span lang="DE" style="mso-ansi-language:DE">im</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">svoju</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">du</span><span lang="HR" style="mso-ansi-language:HR">ž</span><span lang="DE" style="mso-ansi-language:DE">nost</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">politi</span><span lang="HR" style="mso-ansi-language:HR">č</span><span lang="DE" style="mso-ansi-language:
DE">kog</span><span lang="DE" style="mso-ansi-language:HR"> </span><span lang="DE" style="mso-ansi-language:DE">delegata</span><span lang="HR" style="mso-ansi-language:
HR">. </span><span lang="DE" style="mso-ansi-language:DE">Mislim da nas je bilo 
oko 25. Prvo smo osluškivali, ali nismo mogli da osetimo gde je i u kom se 
pravcu kreće bataljon. Pokušali smo da se vratimo na ono mesto gde smo se pre 
kratkog vremena sukobili sa Nemcima. Zapravo, jednim odeljenjem smo krenuli ka 
tom mestu, a ostali su išli više levo. Tu je došlo do manjeg nesporazuma između 
mene i Medakovića. On je zahtevao da krenemo levo preko pruge, dok sam mu ja 
predočio da idemo najpre tamo gde smo se sukobili. </span><span lang="EN-GB">Ni 
sam ne znam šta me je vuklo tamo. Ostajući svaki pri svome, ja sam sa jednim 
odeljenjem ipak krenuo na mesto prvobitnog sukoba. Već na domaku uzvišenja 
spazih kolonu Nemaca koja je promicala sa bočne strane, krećući takođe na 
ovo uzvišenje. Baciše i raketu. Pošto nije bilo tako povoljno upuštati se u 
borbu, radije smo ostali neopaženi. </span><span lang="DE" style="mso-ansi-language:
DE">Osnovni cilj nam je bio da dođemo u sastav jedinice. Tako sam stigao ostale 
na prelasku pruge. Kad bi se bar negde čula vatra, možda bismo se lakše 
orijentisali.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Već 
pada prvi sumrak, kad čusmo topot cokula prugom. Brzo smo se odmakli od pruge, 
a jednog puškomitraljesca postavili u tom pravcu. Pojavili su se Nemci. Puškomitraljezac 
je &quot;navaljivao&quot; da raspali po njima. Medaković mu je skrenuo pažnju 
da ne sme otvarati vatru, sa čim sam se i ja složio. Istina, to je bila 
pogodna prilika, koju smo svi osećali i teška srca rešili da je propustimo. 
Nismo se smeli upuštati u borbu. Kad bismo otvorili vatru ne bismo imali mogućnosti 
da odstupimo. Vrlo brzo smo se osvedočili da je odluka bila pravilna. Posle 
manje kolone, jačine do odeljenja, naišla je kolona jačine čete, da bi na 
izvesnom odstojanju opet prošla kolona jačine odeljenja. Sada je bilo jasno da 
je to kolona čete koja je isturila napred jedno odeljenje, a jedno pozadi za zaštitu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Nakon što je 
ova kolona prošla, naša grupa se digla i krenula nizbrdo. Izašli smo iz šume 
i našli se u Crnim potocima. Noć je ali otkriveno zemljište i zvezdano nebo 
omogućavali su dobru vidljivost. Kod jedne spaljene kuće, čije zidine strče 
uvis, spazismo bunar. Da li u njemu ima vode? Da, bilo je ali na samom dnu, pa 
je problem kako je izvući. Nađosmo kutiju konzerve i žicu, te njome izvlačismo 
vodu. </span><span lang="EN-GB">Napili smo se pitke i hladne vode! Najmanje smo 
pomišljali da li bi ova voda mogla biti zatrovana. Bar po njenom izgledu to ne 
bismo zaključili. Ali sada smo osetili pravu pravcatu glad. Brzo smo pošli u 
pravcu severoistoka u nameri da pređemo cestu, u nadi da ćemo već nekako 
preko meštana doći u vezu sa našim snagama.</span></p>
<p class="MsoNormal"><span lang="EN-GB">Prelaskom ceste koja od s. Busije ide za 
Mliništa zapazismo sveže tragove. Ovde su pre kratkog vremena prošli Nemci i 
verovatno imali zastanak, o čemu svedoče razbacane prazne limenke od konzervi, 
kutije od cigareta i sl. Od ove ceste počesmo se penjati naviše i kada smo izašli 
do šume tu smo našli izbeglo stanovništvo sa stokom. </span><span lang="DE" style="mso-ansi-language:DE">Preko 
njih smo doznali da naših jedinica ima na Crkvenom. </span><span lang="EN-GB">To 
nam je bila prva sigurnija orijentacija. </span><span lang="DE" style="mso-ansi-language:DE">Glavno 
je da dođemo u dodir bilo sa kojom našom jedinicom! Nakon toga ćemo lakše 
pronaći našu brigadu! Produžujući marš željenim pravcem, zašli smo u šumu, 
odnosno u takav mrak da brzo izgubismo planinsku stazu. Dalje se nije moglo. Ne 
vidimo da se krećemo, a i umor nas je savladao. Najbolje je da prilegnemo i 
odspavamo, biće nam lakše. </span><span lang="EN-GB">Tako smo i učinili.</span></p>
<p class="MsoNormal"><span lang="DE" style="mso-ansi-language:DE">Samo jedan 
drug je stražario, dok smo mi ostali brzo zaspali. Tu nas je i zora zatekla. Možda 
bismo još produžih da spavamo da se nije desio jedan nezgodan slučaj. Kao 
zadnja smena na straži je bio Slovenac (došao u brigadu iz prekomorskih 
brigada) koji je, spazivši da neko ide stazom i misleći da su Nemci, viknuo 
kao da ga je već neko uhvatio. Mahinalno, bunovni, a pod dojmom ovakvog glasa 
svi smo poskakali, zgrabili oružje i pojurili ka &quot;nepoznatom&quot;. Brzo 
smo došli sebi. </span><span lang="EN-GB">Morali smo glasno dovikivati one koji 
su dalje odjurili. Opet smo se prikupili, sem dvojice (Samardžije, rodom od 
Ključa, sa još jednim drugom). &quot;Nepoznati&quot; od koga se uplašio naš 
stražar, bio je čobanin koji je izlazio iz sela na planinu, do zbegova. Od 
njega smo doznali da se nedaleko nalaze neke partizanske jedinice.</span></p>
<p class="MsoNormal"><span lang="EN-GB">Posle kraćeg dogovora utvrdili smo da 
su to delovi 17. krajiške brigade. </span><span lang="DE" style="mso-ansi-language:
DE">Dolaskom do njihove komande saznali smo da je štab 5. korpusa na Crkvenom. 
Verujući da će nam drugovi iz korpusa najbolje ukazati na vezu, Medaković i 
ja smo krenuli tamo. Već je bila noć. U štabu korpusa smo našli našeg bivšeg 
komandanta brigade Karanovića, koji se mnogo interesovao za brigadu i detalje 
borbe koje je vodila. Kratko smo ispričali kako je bilo, gde smo bili odsečeni, 
izražavajući želju da nam se pomogne da što pre dođemo do brigade.<b> </b>Karanović, 
znajući da smo gladni, uzeo je sam po parče hleba, namazao džemom i dao nam. </span><span lang="EN-GB">To 
smo slatko pojeli. Od njega smo saznali da je brigada sada na maršu ka Kupresu, 
da se tu kod 5. korpusa nalazi odsečen još jedan bataljon 13. (hrvatske)<b> </b>brigade 
&quot;Rade Končar&quot;, te da ostanemo u njegovom sastavu, a kad on bude pošao 
da i mi s njima krenemo u našu brigadu. </span><span lang="DE" style="mso-ansi-language:DE">Ova 
vest bila je za nas radost. Požurili smo u naš &quot;skucani&quot;, kako smo 
nazivali vod, da svima saopštimo ovu vest.<o:p>
</o:p>
</span></p>
<p class="MsoNormal" style="margin-top:2.0pt;text-indent:20.0pt;line-height:91%"><span lang="DE" style="mso-ansi-language:DE">Nekoliko 
dana smo ostali u sastavu jedinica 5. korpusa, odnosno u sastavu pomenutog 
bataljona. Držali smo položaje prema Mrkonjiću. Naš vod je imao priliku da 
vodi i samostalne akcije, što je u očima ovih mladih jedinica i boraca 
ostavljalo veoma lep utisak. Pored ostalog, potukli smo jednu nemačku kolonu 
koja se izvlačila sa Mliništa. Tu nam je samo jedan drug lakše ranjen. </span><span lang="EN-GB">Zaplenili 
smo municije, oružja i druge opreme. Sve je to pripalo ovom bataljonu 13. 
brigade. Sam naziv proleteri značilo je za ove drugove nešto veliko. Mnogo su 
nas cenili. Za vreme ručka i večere nudili su nam da primimo dodatak hrane i 
radoznalo slušali naše razgovore, dobacujući jedan drugome: &quot;Vidiš, to 
su proleteri! Jeste li videli kako se bore i šta napraviše od Švaba u onoj šumi!?&quot; 
Pripisivali su nam čak i više no što nam pripada. Ovom borbom imali smo 
izvanrednu priliku da mlađe borce rasteretimo straha od neprijatelja. Nemci su 
se u neredu povlačili sa Mliništa. Možda je ovo bila ona jedinica koju smo 
pre nekoliko dana, prikriveni pokraj pruge, posmatrali kako prolazi!?</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Najzad, 
došlo je vreme da krenemo za svojom brigadom. Na čelu bataljona 13. hrvatske 
brigade krećemo ka Kupresu. Naš vod je davao tempo celoj koloni bataljona, čije 
je začelje (prateći i radni vod) moralo povremeno da potrčava. Išli smo 
komunikacijom koja vodi od Mrkonjić-Grada. Na čelu voda, sa mnom i Medakovićem, 
ide i komandant bataljona. Srednjeg je rasta, mirnog i staloženog izgleda, 
deluje ozbiljno.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="EN-GB">Odjednom 
na oko 100 metara iza okuke ceste ispred nas spazismo nemačku patrolu. 
Komandant bataljona nam bez mnogo razmišljanja predloži da kolona skrene sa 
ceste ulevo. Patrola neprijatelja je gledala našu kolonu a zatim se izgubila 
iza okuke. Kada malo odmakosmo od ceste, ugledasmo desno šatore, a zatim i rov 
iz koga viri nemački puškomitraljez. Ispred ovog nemačkog logora prolazi 
bataljon vojske! Prosto neverovatno! Komandant bataljona ćuti, a mi naprežemo 
oči i uši, ne pokušavamo sada ništa da ga pitamo, iako to želimo, već odmičemo 
u polje. Skoro će čelo da se dohvati šume i uzbrdice.</span></p>
<p class="MsoNormal" style="line-height:91%"><span lang="EN-GB">Sviće. Dva-tri 
pucnja oglasiše se za nama sa padine kose, levo od nemačkog logora. </span><span lang="DE" style="mso-ansi-language:DE">I 
začelje je zašlo u šumu. Komandant bataljona zastade da nam objasni stvari 
koje smo i mi sada nešto bolje shvaćali, ali još uvek nedovoljno:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ono je nemački logor. Njihova patrola je mislila da smo mi njihova 
jedinica, ili četnici, pošto smo dolazili od njihove pozadine — zato nisu 
intervenisali. Bila bi vrlo neugodna situacija po nas da je došlo do borbe.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle nekoliko sati marša stigli smo u Kupres. Tu smo doznali gde se nalaze 
naše jedinice. Pozdravili smo se sa komandantom bataljona 13. hrvatske brigade 
i ostalim drugovima. Produžili smo pokret i našli našu četu u šumi, blizu 
jednog popaljenog sela. Bili smo neizmerno srećni što smo se ponovo našli u 
sastavu naše brigade.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Dane KNEŽEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_205.htm"><b>Prethodni dokument</b></a></TD>
<TD><a href="31_207.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

