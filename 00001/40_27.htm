<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_26.htm"><b>Prethodni dokument</b></a></TD>
<TD><a href="40_28.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">NEZAVISNA 
DRŽAVA HRVATSKA</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Napad 
Osovine na Jugoslaviju bio je vrhunac nade za ustaše u emigraciji. Većina ih 
je provela tridesete godine u Italiji (neki od njih u Mađarskoj i u Njemačkoj) 
gdje su se uvježbavali u terorističkoj aktivnosti. Njihova je uloga u napadu 
na Jugoslaviju bila neznatna, a sastojala se od nešto propagandnih 
radio-emisija iz inozemstva i petokolonaške djelatnosti u Hrvatskoj i Dalmaciji 
za ono malo dana borbe. Ali dobili su dobru nagradu: nekoliko sati prije ulaska 
njemačkih tenkova u Zagreb, 10. aprila, uz pomoć njemačkih agenata, ustaše 
su</span><!--[if gte vml 1]><v:line
 id="_x0000_s1026" style='position:absolute;z-index:1;
 mso-position-horizontal-relative:margin;mso-position-vertical-relative:text'
 from="-4.55pt,398.4pt" to="-4.55pt,417.6pt" o:allowincell="f" strokeweight=".25pt">
 <w:wrap anchorx="margin"/>
</v:line><![endif]-->
<span lang="HR" style="mso-ansi-language:
HR"><span style="mso-spacerun: yes">&nbsp;</span>proglasili Nezavisnu Državu 
Hrvatsku. Par dana kasnije dr Ante Pavelić, čovjek za kojeg su se Njemačka i 
Italija složile da bude na čelu nove marionetske države, ušao je u Zagreb u 
gluho doba noći, u pratnji dvije do tri stotine uniformiranih ustaša iz logora 
u Italiji. Oni su zajedno s grupom ostalih ustaša iz Njemačke i Mađarske i s 
malim brojem pristaša kod kuće, postali vladari nove Nezavisne Države 
Hrvatske — koja kao marionetska država, naravno, nije uopće bila nezavisna.<sup>39</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">39 
Točan broj zakletih ustaša početkom aprila 1941. nije poznat; procjene idu od 
900 pa do nekoliko tisuća. Također je bilo nekoliko desetaka tisuća ljudi 
koji su simpatizirali s tom grupom. Ustaški pokret predstavljao je ekstremno 
hrvatstvo, ekstremno anti-srpstvo, antijugoslavenstvo i antidemokratizam. U svom 
anti-srpstvu nastavljao je jednu ideološku sttuju koja se u Hrvatskoj javlja početkom 
devedesetih godina </span><span style="font-size:7.0pt">XIX</span><span lang="HR" style="font-size:7.0pt;mso-ansi-language:HR"> 
stoljeća, pod vodstvom dra Josipa Franka, zagrebačkog advokata njemačko-židovskog 
porijekla, koji je stajao na čelu jednog ogranka Stranke prava, koju je 
tridesetak godina ranije osnovao dr Ante Starčevič. </span><span lang="DE" style="font-size:7.0pt;
mso-ansi-language:DE">Frank je </span><span lang="HR" style="font-size:7.0pt;
mso-ansi-language:HR">tu antisrpsku politiku vodio sve do kraja svoje političke 
karijere, oko 1910. Njegovi sljedbenici bili su poznati kao <i>frankovci, </i>a 
u međuratnom se razdoblju to ime pridavalo svim onim Hrvatima koji su 
iskazivali ekstremno antisrpstvo i antijugoslavenstvo. Poslije aprila 1941. 
termin frankovci zamijenjen je terminom ustaše, iako svi frankovci nisu podržavali 
ustašku politiku. Za pojedinosti o Franku vidi Šidak i dr. str. 18, 143-148, i 
</span><i><span style="font-size:7.0pt">passim.</span></i><span lang="HR" style="font-size:7.0pt;letter-spacing:-.15pt;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ustaše 
su inzistirali na tome da je sva Bosna i Hercegovina dio hrvatskog »povijesnog 
i etničkog« teritorija, i uspjelo im je istočnu granicu svoje države 
postaviti uzduž toka rijeke Drine i dalje, granicom između Hercegovine i Crne 
Gore prije 1918. godine. Tako je ta država uključivala blizu dva milijuna 
Srba, što je činilo oko 30 posto ukupnog stanovništva. Htijući potkrijepiti 
pravo koje su polagali na Bosnu i Hercegovinu, ustaše su proglasili Muslimane 
iz te pokrajine najčišćim od svih Hrvata.<sup>40</sup> Na taj način blizu 60 
posto stanovništva te pokrajine smatrano je Hrvatima (oko 23 posto Hrvata 
katolika i blizu 37 posto Muslimana). Ustaška je država stavila van zakona 
Srbe, zajedno sa Židovima i Romima. Oni su bili isključeni iz vojne službe (s 
izuzetkom nekoliko Srba koji su bili bivši austro-ugarski oficiri i s iznimkom 
mogućeg sudjelovanja Srba u radnoj službi), zatim praktično iz svake državne 
službe, iz političkog života (s izuzetkom nekoliko osoba), iz rada u masovnim 
medijima i slobodnim profesijama; njihova poduzeća preuzela je vlada ili tvrtke 
NDH; ćirilica je bila zabranjena.<sup>41</sup> Formula koju je trebalo 
primijeniti na srpsko stanovništvo bila je jednostavna: jednu trećinu trebalo 
je prognati u Srbiju, jednu trećinu prekrstiti na rimokatoličku vjeru, a 
preostalu trećinu istrijebiti. Program s takvim ciljevima brzo se počeo 
provoditi, dobivši još i podstrek nakon Pavelićeve prve posjete Hitleru, početkom 
juna 1941. Konačni rezultati odgovarali su toj formuli. Više od 120.000 Srba 
službeno je prognano i transportirano u Srbiju, većina njih tokom prvih šest 
mjeseci ustaškog režima. Mnogi su pobjegli na svoju ruku. Blizu četvrt 
milijuna prekršteno je na rimokatoličku vjeru uz pomoć dijela hrvatskog 
katoličkog klera, a nekoliko stotina tisuća poubijano je ili umrlo u 
koncentracionim logorima.<sup>42</sup> (Ista okrutnost karakterizirala je i ustaški 
postupak prema Zidovima i Hrvatima koji su se protivili režimu). Kolikogod su 
te brojke užasne, nesumnjivo bi bile još veće da su ustaše mogli provoditi 
svoj program bez smetnji. Samo partizanski otpor, a u mnogo manjoj mjeri četnički, 
spasio je Srbe na teritoriju NDH od potpune propasti. TisućeSrbaj osobito mlađih, 
suočenih s alternativom: ili pod ustaški nož ili u šumu, otišlo je u šumu 
gdje ih se većina pridružila partizanima. U stvari, sve do 1943. većina 
partizana na teritoriju ustaške države činili su Srbi s tih područja, iako 
su istovremeno drugi Srbi iz ustaške države prilazili i četnicima.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">40 
To je bilo veliko pretjerivanje. Velika većina Muslimana nije se smatrala ni 
Hrvatima ni Srbima već naprosto Muslimanima. Iako je određen broj Muslimana 
otvoreno surađivao s ustašama, većina je bila ili direktno protiv njih ili 
neutralna. Neki od njih stali su na stranu četnika, neki su prišli 
partizanima, a treći su pokušali postići specijalni autonomni položaj za 
ponešto okrnjenu Bosnu i Hercegovinu neposredno pod Trećim Reichom. Vidi dva 
članka Rasima Hurema: »Pokušaj nekih građanskih muslimanskih političara da 
Bosnu i Hercegovinu izdvoje iz okvira NDH« i »Koncepcije nekih muslimanskih 
građanskih političara o položaju u Bosni i Hercegovini u vremenu od sredine 
1943. do kraja 1944.«<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">41 
Za zakonske odredbe i naredbe na osnovi kojih je sprovedena takva politika vidi 
NDH, Ministarstvo pravosuđa i bogoštovlja, <i>Zbornik ^akona i naredaba 
Nezavisne Države Hrvatske — 1941, </i>str. 2, 10—11, 14-15. 19-20, 42-43, i 
</span><i><span style="font-size:7.0pt">passim</span><span lang="HR" style="font-size:
7.0pt;mso-ansi-language:HR">.</span></i><span lang="HR" style="font-size:7.0pt;
letter-spacing:-.3pt;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">42 
Prema njemačkim podacima, ustaše su u Srbiju deportirali do otprilike 20. 
septembra 1941. ukupno 118.110 osoba. <i>DGFP, </i>serija D, sv. </span><span style="font-size:
7.0pt">XIII</span><span lang="HR" style="font-size:7.0pt;mso-ansi-language:HR">, 
str. 570. Postoji obimna literatura o pokrštavanju na rimokatolicizam i 
istrebljenju srpskog naroda u NDH tokom rata, ali budući da su svi podaci 
zasnovani na procjenama, ne može se navesti ni jedan zadovoljavajući izvor. O 
tom problemu se dalje neće raspravljati u ovoj knjizi.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
prvim mjesecima ni Italija ni Njemačka nisu bile sklone dopustiti ustaškom režimu 
izgradnju većih oružanih snaga, pa su sistematski pokupili sve oružje koje je 
na teritoriju NDH ostalo od stare jugoslavenske vojske, ostavljajući ustašama 
samo vrlo mali dio. Trupe koje su ustaše mogli sakupiti tokom prvih nekoliko 
tjedana, bile su s izuzetkom nekoliko ustaških odreda, bivše poluvojne 
organizacije Hrvatske seljačke stranke — Građanska i Seljačka zaštita. Zaštita 
im je pomogla pri uspostavljanju vlasti u nekim dijelovima zemlje, ali ustaška 
je vlada uskoro razoružala Zaštitu i zamijenila je novo organiziranim vojnim 
jedinicama (domobrani) i jedinicama ustaške stranačke vojske, ili ustaškom 
vojnicom. Također su tokom prvih mjeseci postojale brojne »divlje« oružane 
jedinice koje su u mnogim mjestima vatreni ustaše organizirali na vlastitu 
inicijativu. One su igrale istaknutu i sramotnu ulogu u progonima i pokoljima 
srpskog stanovništva, i naređenjem same ustaške vlade raspuštene su prije 
kraja ljeta. 1<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Iako 
su se Nijemci nadali da će upotrijebiti nešto hrvatske žive sile na istočnom 
frontu, samo je jedan hrvatski puk iz NDH stigao tamo. Tri regularne divizije 
sastavljene od ljudstva iz NDH i njemačkih oficira i specijalista (takozvane 
legionarske divizije) uvježbane su i opremljene u Austriji za borbe u 
Sovjetskom Savezu, ali je sve veća aktivnost partizana na teritoriju NDH 
prisilila Nij emce da te divizije upute u NDH. Također su bili prinuđeni 
vezati nekoliko svojih divizija u NDH i pomoći tamošnjoj vladi da organizira 
svoju vojsku za borbu kod kuće. I tako, dok je s razvojem rata evropski 
jugoistok prerastao u sve važnije ratno poprište, vojska NDH i sve više njemačkih 
trupa postale su vitalno važne za osiguranje njemačkih interesa.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Izvještaj 
što ga je dr Pavelić podnio njemačkom poslaniku u Zagrebu 1. septembra 1943. 
u vrijeme kad su njegove kvislinške snage bile brojčano na vrhuncu, daje nam 
najvjerodostojniju informaciju o sastavu tih snaga. U kategoriji trupa pod njemačkom 
komandom izvještaj navodi: 62.020 vojnika u sastavu njemačkih oružanih snaga; 
9.000 novih regruta za te snage; 36.300 hrvatskih vojnika koje su opremili 
Nijemci i koje su pod njemačkom komandom, i 62.760 vojnika koje su opremile 
vlasti NDH ali su pod njemačkom komandom - ukupno 170.080 vojnika. U drugoj 
kategoriji, u trupama pod hrvatskom komandom, bilo je 92.246 oficira, podoficira 
i vojnika. Zbroj tih dviju kategorija iznosi ukupno 262.326 ljudi. Od tog zbroja 
28.500 ljudi ili 11 posto bili su u ustaškoj vojnici i u Pavelićevoj osobnoj 
gardi. Najveća pojedinačna formacija, od otprilike 92.000 ljudi pod hrvatskom 
komandom, bila je žandarmerija s oko 18.000 ljudi.<sup>43</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">43 
Mikrofilm br. T-77 rok 883, snimci 5, 631. 890-92.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Tokom 
čitavog rata jedinice NDH nisu u biti nikada bile ništa više od njemačkog 
oruđa. Kad god su njemačke snage bile angažirane u operacijama na teritoriju 
NDH, tj. od januara 1942. nadalje, jedinice NDH koje su sudjelovale u tim 
operacijama bile su pod njihovom komandom. Njemački je vojni komandant, štoviše, 
imao vrhovnu izvršnu vlast na području operacija, zastupajući formalno također 
i hrvatsku administraciju, iako mu je u tome pomogao administrativni predstavnik 
NDH.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Usprkos 
relativnoj brojnosti, domobrani, <span style="letter-spacing:.5pt">tj.</span> 
redovna vojska NDH, nisu bili kvalitetna borbena snaga. Većina jedinica bila je 
demoralizirana, a oficiri većinom nisu imali nikakvih simpatija za Osovinu. 
Nasuprot tome, ustaše su kao stranačka vojska, sastavljena od potpuno 
indoktriniranih dobrovoljaca odanih Paveliću, predstavljali izvanrednu borbenu 
snagu. Bili su krajnje razulareni i nedisciplinirani i zbog toga skoro uvijek u 
trvenjima s domobranima i njemačkim komandantima u Hrvatskoj.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Sve u svemu, hrvatska marionetska vlada imala je pored Nijemaca i 
Talijana vrlo malo slobode, osim u postupanju sa srpskim stanovništvom i s onim 
Hrvatima koji su se protivili ustaškom režimu, a time i okupaciji. A u tim 
pitanjima režim je provodio politiku od koje je ogromna većina hrvatskog 
naroda ustuknula u užasu.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_26.htm"><b>Prethodni dokument</b></a></TD>
<TD><a href="40_28.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

