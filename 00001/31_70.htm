<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_69.htm"><b>Prethodni dokument</b></a></TD>
<TD><a href="31_71.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">BILI 
SMO IZNENAĐENI NA IFSARU</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="EN-GB">Drina, 
koju smo sa mnogo muke i poteškoća prešli pre 8/9 aprila, ostala je iza naših 
leđa. Držali smo položaje prema Italijanima i četnicima koji su se dobro 
utvrdili na najvišim tačkama Ifsara, Kapka, Golog vrha i Hunke. Napad koga smo 
10. aprila izveli u toku noći delimično je uspeo. Italijani su pružali veoma 
jak otpor, ali su pod našim pritiskom postepeno uzmicali. Sledećeg dana, 11. 
aprila 1943. godine, gusti oblaci puni vlage prekrivali su položaje. Prozebli i 
umorni, mi iz 2. čete 2. bataljona očekivali smo daljnja naređenja. Negde oko 
8 časova dozvoljeno nam je da se odmorimo i da naložimo vatre. Nije nam rečeno 
koliko ćemo tu ostati, ali smo pretpostavljali da će to biti sve dotle dok ne 
proteramo Italijane i četnike, koje su naša i 1. proleterska brigada skoro 
okružile.</span></p>
<p class="MsoNormal" style="line-height:91%"><span lang="EN-GB">Zadovoljni što 
smo u toku noći neprijatelja proterali sa prvih kosa, ložili smo vatre koje su 
gorele na sve strane, a oko njih su se grejale grupice mokrih i umornih boraca. 
Sušili smo nakvašenu obuću i odela i kuvali u porcijama rižu koju smo 
zaplenili od Italijana u toku noći. Brda su bila u magli pa se nismo bojali 
avijacije, a ni njihove artiljerije. Starešine su pripremale izveštaje štabu 
bataljona o rezultatima postignutim u toku noći, a mi borci, sedeli smo bezbrižno 
i svak se nečim bavio. Bilo je i onih koje je san savladao pored vatre, pa su 
dremuckali ili spavali. Odjednom poput munje, razlegle su se jake detonacije ručnih 
bombi, bačene na naše vatre.</span></p>
<p class="MsoNormal" style="line-height:91%"><span lang="EN-GB">Shvatili smo da 
je proterani neprijatelj iskoristio gustu jutarnju maglu i oprezno krenuo da 
povrati izgubljene položaje. Iskoristio je naše slabo obezbeđenje, privukao 
se sasvim blizu i iznenadio nas. </span><span lang="DE" style="mso-ansi-language:
DE">Niko od starešina nije stigao da bilo šta naredi, da komanduje. Skočili 
smo k oružju. </span><span lang="EN-GB">Čak smo stigli da prospemo i napola 
skuvanu rižu i ponesemo prazne porcije. To &quot;oružje&quot; nismo nikada 
ostavljali neprijatelju, kao ni pušku, jer smo najčešće morali jesti 
nabrzinu, pa onaj ko nije imao porcije i koji je čekao da mu je drug posudi, 
zbog nedostatka vremena ostajao je bez obroka. Neki od drugova koji su bili 
vredniji i spretniji uspeli su skuhati i pojesti rižu, ali mnogi za to nisu 
imali vremena. Za tren oka sjurili smo se niz jednu strminu pokrivenu šumom.</span></p>
<p class="MsoNormal"><span lang="EN-GB">U stopu su nas pratili Italijani, pucajući 
nam u leđa, bacajući bombe i vičući iza nas nerazumljivim nam rečima. Nismo 
se obazirali na sve to. Sa poslednjim atomima snage jurili smo prema jednoj kosi 
da bismo čim pre mogli pružiti otpor. Kao najmanji, a i najslabiji, zaostajao 
sam stalno iza drugova za nesreću, bio sam najbliži Italijanima. Čuo sam 
svaku njihovu reč i resko otvaranje zatvarača na puškama. Gađali su nas 
nasumce, neprecizno, jer su to činili u trku a varovatno su bili i zamoreni kao 
i mi.</span></p>
<p class="MsoNormal" style="text-indent:12.0pt;line-height:91%"><span lang="EN-GB">Nisam 
se mogao ubaciti u grupu naših boraca i biti bar predzadnji, iako sam upotrebio 
i poslednji trun snage. Od velikog napora, u tom trčanju, ispala mi je torbica 
u kojoj bilo nešto municije i nekih drugih stvarčica. Nisam imao vremena da je 
podignem, jer bi me odmah uhvatili (ali sam kasnije, kad smo se povratili goneći 
Italijane, pronašao i uzeo).</span></p>
<p class="MsoNormal" style="text-indent:12.0pt;line-height:91%"><span lang="EN-GB">Istrčali 
smo na pošumljenu kosu, što smo smatrali za spas odakle smo već mogli pružiti 
otpor Italijanima. Brzo smo se krenuli prema neprijatelju, svaki od nas je 
zauzeo neki zaklon i počeli smo pružati otpor. Tek tu sam uočio da to nisu 
borci iz moje čete, nego iz svih četa našeg bataljona. Među nama nije bilo 
nijednog starešine, a bilo nas je, otprilike, oko</span></p>
<p class="MsoNormal" style="line-height:91%"><span lang="EN-GB">jedna desetina. 
Niko nikoga nije slušao, verovatno zato što smo se manje poznavali, a i 
Italijani nam nisu davali vremena da se organizujemo i odredimo starešinu, te 
je i naša vatra bila nejedinstvena i neefikasna.</span></p>
<p class="MsoNormal" style="line-height:91%"><span lang="EN-GB">Italijani su nas 
proterali i mi smo nastavili sa povlačenjem. Snage je bilo sve manje i što smo 
se dalje povlačili, to no zapadali u sve težu i bezizlazniju situaciju. Na našu 
sreću<i>,</i> u tako teškoj situaciji, u susret nama je trčao sa pištoljem u 
ruci i sa još jednom grupom boraca komandant bataljona Nikola Pećanac. </span><span lang="DE" style="mso-ansi-language:DE">Vikao 
je iz daljine: &quot;Nazad&quot;! &quot;Nazad&quot;! Brzo smo se spojili i odmah 
okrenuli prema Italijanima, koji su nas dotle dušmanski gonili. Okrenuli su nam 
leđa i sada su nam uloge bile izmenjene.<o:p>
</o:p>
</span></p>
<p class="MsoNormal" style="text-indent:11.0pt;line-height:91%"><span lang="DE" style="mso-ansi-language:DE">Tako 
smo se izvukli iz teške situacije, zahvaljujući Nikoli Pećancu.<o:p>
</o:p>
</span></p>
<span lang="DE" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
DE;mso-fareast-language:EN-US;mso-bidi-language:AR-SA">Anton MORAČA</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_69.htm"><b>Prethodni dokument</b></a></TD>
<TD><a href="31_71.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

