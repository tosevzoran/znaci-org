<html>
<head>
<meta http-equiv="Content-Type" content="text/html; charset=utf-8">
<title>priprema</title>
<style type="text/css">
<!--
@import url(/normal.css);
-->
</style>
</head>

<body>
<p align=center><b class=bigTitle>3. decembar</b></p>

<p class=BELITASTER>
<table width="100%">
<tr>
<td vAlign=Top>
<p>
<table style="float:right" width="500"><tr><td>
<img src="/images/20661.jpg" width="500"><br>
<center><b>stanje na jugoslovenskom ratištu 3. XII 1944 (crveno - snage NOVJ i CA, zeleno - nemačke snage, crno - nemačka neophodna komunikacijska struktura)</b></center>
</td></tr>
</table>
<i><br>(Ovo je jedan od tekstova čiji je cilj da razumevanje Drugog svetskog rata u Jugoslaviji izvede iz "mraka u kojem su sve krave crne" na nivo organizovane, razumljive činjeničko-logičke strukture.)</i>
<br><br>Ovaj datum  - <b>3. decembar</b> - obeležava dve značajne prekretnice u WW2 u Jugoslaviji. Tog datuma <b>1943</b>. <a href="http://sr.wikipedia.org/wiki/%D0%94%D1%80%D1%83%D0%B3%D0%B0_%D0%BE%D0%BA%D0%BB%D0%BE%D0%BF%D0%BD%D0%B0_%D0%B0%D1%80%D0%BC%D0%B8%D1%98%D0%B0_%28%D0%9D%D0%B5%D0%BC%D0%B0%D1%87%D0%BA%D0%B0%29">Druga oklopna armija</a> pokrenula je tromesečne operacije svojih 13 divizija i jednog broja samostalnih pukova protiv NOVJ na prostoru zapadno od Drine i Lima i južno os Save. Ovo je bila veoma krupan poduhvat ne samo na jugoslovenskoj, nego i na evropskoj skali.
<br>Osim angažovanih snaga, ovaj poduhvat karakteriše i specifična taktika (videti npr <a href="http://sr.wikipedia.org/wiki/%D0%9E%D0%BF%D0%B5%D1%80%D0%B0%D1%86%D0%B8%D1%98%D0%B0_%D0%9A%D1%83%D0%B3%D0%B5%D0%BB%D0%B1%D0%BB%D0%B8%D1%86"> operaciju Kugelblic</a>). Ona sadrži duboko razumevanje načina borbe NOVJ iza kojeg stoji studiozan rad na proučavanju, kao i nemačku taktičku sposobnost i inovativnost. Nemci su prihvatili da je <a href="/00001/4_12_3_156.htm">"neprijatelj stupio nogom na Balkan"</a>, i nisu uobraženo odmahnuli rukom, nego su uložili veliki rad da prostudiraju i upoznaju tog neprijatelja.
<br>Za razliku od npr. Crvene armije, čije maršale nikad nije zanimalo na koji način je NOVJ uspešna - samo koliko je upotrebljiva za njihove zamisli.
<br>Osim Nemaca, produbljeno interesovanje i razumevanje za oblik rata na Balkanu i njegove potencijale razvili u i Britanci. To je dovelo do visokog stepena usaglašavanja namera i ciljeva NOVJ sa ciljevima zapadnih saveznika, i posledično, do intenzivne saradnje i sadejstva. Otuda, počev od ovog perioda pa nadalje, imamo rat u kojem se s jedne strane nalaze Nemci, a s druge NOVJ uz sadejstvo saveznika.
<br>
<br>Logika je bila jednostavna: najvažnije je poraziti Nemce, svi drugi obziri su sporedni. Taj period bezuslovnog savezništva trajao je oko godinu dana, do početka decembra 1944, da bi potom prešao u fazu obazrivog savezništva uz isticanje u prvi plan međusobno divergentnih ratnih ciljeva.
<br>
<br><b>3. decembra 1944.</b> dogodile su se dve karakteristične značajne stvari na jugoslovenskom ratištu:
<br>
<br>1) Na sremskom frontu počela je <a href="/00001/58_3.pdf">ofanziva Prve armijske grupe NOVJ i 68. korpusa Crvene armije</a> (str. 88 i dalje) protiv još uvek skromnih nemačkih snaga.
<br>
<table style="float:right" width="400"><tr><td>
<img src="/images/8964.jpg" width="400"><br>
<center><b>Zarobljeni Nemci kod Knina decembra 1944.</b></center>
</td></tr>
</table>
<br>2) Na jugozapadu, 8. dalmatinski korpus NOVJ zauzeo je Knin, privodeći kraju <a href="http://sr.wikipedia.org/wiki/%D0%9A%D0%BD%D0%B8%D0%BD%D1%81%D0%BA%D0%B0_%D0%BE%D0%BF%D0%B5%D1%80%D0%B0%D1%86%D0%B8%D1%98%D0%B0_1944."> Kninsku operaciju</a>. Time je okončano oslobađanje Dalmacije i likvidirano krajnje zapadno utvrđenje na koje je trebalo da se oslanja nemački front. U toj operaciji je nemački <a href="http://www.axishistory.com/index.php?id=1196">15. brdski korpus</a>, nad kojim je upravo komandu od <a href="http://sr.wikipedia.org/wiki/%D0%94%D1%80%D1%83%D0%B3%D0%B0_%D0%BE%D0%BA%D0%BB%D0%BE%D0%BF%D0%BD%D0%B0_%D0%B0%D1%80%D0%BC%D0%B8%D1%98%D0%B0_%28%D0%9D%D0%B5%D0%BC%D0%B0%D1%87%D0%BA%D0%B0%29">2. okl. A.</a> preuzela <a href=""> Arm. grupa E</a>, praktično prepolovljen, a njegova <a href="http://www.axishistory.com/index.php?id=3861">264. divizija</a> izbrisana iz registra Vermahta.
<br>
<br>U oblasti Knina tako je koncentrisana borbena grupa od 4 divizije (30.000 ljudi) sa pripadnom artiljerijom i preko 40 tenkova. Time su otvorene široke operativne mogućnosti. Na primer, put Knin - Drvar - Bos. Petrovac - Sanski Most - Prijedor bio je potpuno slobodan. Uz nekih 200 kamiona opskrbljenih dovoljnom količinom goriva (čega doduše nije bilo), ova ofanzivna formacija mogla se vrlo brzo naći na Savi. Tada bi, uz pomoć (takođe nepostojeće) jedne mostovne inžinjerijske brigade mogla forsirati Savu i spojiti se sa 6. korpusom, koji je držao Pakrac, Daruvar i Viroviticu, a preko Drave bila je Crvena armija. U ovom nastupanju, ofanzivna grupa NOVJ mogla je da računa na uključivanje delova 4, 5, 6. i 10 korpusa NOVJ - do snage od nekih 100.000 ljudi.
<br>
<br>To je bio jedan scenario koji je vodio ka odsecanju <a href="http://sr.wikipedia.org/wiki/%D0%90%D1%80%D0%BC%D0%B8%D1%98%D1%81%D0%BA%D0%B0_%D0%B3%D1%80%D1%83%D0%BF%D0%B0_%D0%95">Arm. grupe E</a> i Sremskog fronta sa celokupnom pozadinom, čega se bojao Komandant Jugoistoka. A bilo ih je još. Npr, 5. korpus je 22. oktobra zauzeo Travnik (do kojeg je isto vodio put od Knina), i Nemci su rezervnim snagama grčevito pokušavali da odbrane komunikaciju Sarajevo - Brod, o kojoj je kao o niti visila cela <a href="http://sr.wikipedia.org/wiki/%D0%90%D1%80%D0%BC%D0%B8%D1%98%D1%81%D0%BA%D0%B0_%D0%B3%D1%80%D1%83%D0%BF%D0%B0_%D0%95">Arm. grupa E</a>.
<br>
<br>Osim toga, put preko Livna bio je otvoren - ako bi nekome npr. palo na pamet da odseče Mostar, ili napadne Sarajevo. Ivan Gošnjak, kdt Glavnog štaba NOV  Hrvatske, tražio je dozvolu za prodor prema Zagrebu.
<br>
<br>Ni jedan od ovih scenarija nije realizovan. Zašto?
<table style="float:right" width="400"><tr><td>
<img src="/images/13971.jpg" width="400"><br>
<center><b>Ostaci nemačke motorizovane kolone uništene pri proboju iz obruča kod Knina, decembra 1944.</b></center>
</td></tr>
</table><br>
<br>Postoji niz razloga: na primer, zamor trupa 8. korpusa nakon višenedeljnih nastupnih borbi. Nedostatak tehničkih sredstava. Zimsko vreme. Itd.
<br>
<br>Međutim, postoji još jedan, o kojem se prilično malo govorilo ovih 66 godina: <b>međusavezničko nepoverenje</b>.
<br>
<br>Naime, i do tog trenutka sve strane bile su generalno svesne različitih interesa, i posledično različitih ratnih ciljeva. Čerčil i Ruzvelt uveliko su pregovarali sa Staljinom o tome - čuvena epizoda "salveta" odigrala se u oktobru 1944. Međutim, 1. decembra došlo je do dramatičnog presedana na Balkanu: naime, <b>3. decembra </b>došlo je u Atini do masovnih demonstracija, a na demonstrante su otvorili vatru policija i britanske trupe. Time je otvorena jedna dramatična epizoda građanskog rata, <a href="http://en.wikipedia.org/wiki/Greek_Civil_War#The_Dekemvriana">tzv "Dekemvriana" (Δεκεμβριανά)</a>, u kojoj su se britanske okupacione trupe otvoreno svrstale uz jednu političku i vojnu snagu u Grčkoj, i kopnenim i vazduhoplovnim snagama snažno napale snage EAM.
<br>
<br>Situacija u Jugoslaviji imala je izvesne površne i grube sličnosti sa onom u Grčkoj. Uglavnom, postojale su snage - mada znatno slabije - koje su svoju šansu videle u eventualnoj savezničkoj okupaciji Jugoslavije. Britanci su već neko vreme pokušavali da "zaglave nogu u vrata" u Jugoslaviji, pod raznim izgovorima. Npr, 2. korpusu poslali su nekoliko baterija artiljerije kao pomoć, pa zatim i odred pešadije kao "zaštitu svojim artiljerijskim jedinicama". U Dubrovniku su otvorili vojnu misiju, koja je pokazivala tendenciju da se pretvori u vojnu bazu. Kod Zadra je otvoren aerodrom, koji je, budući da su jugoslovenske eskadrile bile pod dvojnom komandom, takođe imao dvojne komandne strukture, službe i snage obezbeđenja.
<br>
<br>Uglavnom, Tito se našao u sledećoj situaciji: pred njegovim snagama otvorile su se široke ofanzivne perspektive. Njegova ofanziva veoma bi koristila zajedničkom savezničkom ratnom naporu - posebno Crvenoj armiji, koja je vodila operacije od ključnog značaja u Mađarskoj.
<br>
<br>S druge strane, te operacije podrazumevale su znatne gubitke, a takođe i prinudno zadržavanje nemačkih snaga na širokoj teritoriji Jugoslavije - dakle, na neki način, to je odlagalo oslobođenje.
<br>
<br>Isto tako, to je predstavljalo okretanje leđa Čerčilu, angažopvanjem svih snaga protiv Nemaca i prepuštanjem neposednute jadranske obale na milost i nemilost njegovim eventualnim strateško-političkim kombinacijama. A Čerčil je bio veliki saveznik i prijatelj, ali od one vrste prijatelja kojima se ne okreću leđa. Osim toga, kako je lepo primetio Mihailović, "bio je spreman da vodi rat do poslednjeg Srbina" (i šire).
<br>
<br>Tito je o ovim pitanjima odlučivao praktično sam, ne uzimajući sasvim u obzir vojnički entuzijazam svojih mnogo mlađih komandanata. I odlučio se na mudru, konzervativnu varijantu: Nemcima će se na svim frontovima pružati elastična, zadržavajuća odbrana, uz ograničene napade gde postoje povoljni izgledi za jeftin uspeh. Neće se preduzimati otvoreni napadi koji zahtevaju velike žrtve, i sačekaće se da Nemci dodatno oslabe.
<br>
<br>I, naravno, od četiri slobodne divizije u oblasti Knina, tri će biti razmeštene duž jadranske obale, "na sređivanje, odmor i obuku", sve do kraja januara 1945.
<br>
<br>Rezultati ove strategije nisu bili loši. U suprotnom, možda bi NOVJ uspela da uništi 21. nemački korpus i još neke jedinice, nakon dugotrajnih ogorčenih borbi u Crnoj Gori, sandžaku i Bosni tokom zimskih meseci. Ili bi možda čak Hitler bio nateran da svoju martovsku ofanzivu 1945. umesto u Mađarsku, usmeri na Jugoslaviju.
<br>
<br>Bilo bi to mnogo prilika za vojničku slavu. Ali, za napaćenu i opljačkanu zemlju na ivici gladi, možda to nije bilo najmudrije rešenje. Ovo konzervativno, koje je ostvareno, rezultiralo je doduše time da se između Save i Drave pojavilo još 3, a preko Drave još 2 nemačke divizije. Ali, na kraju krajeva, sve su one (izuzer one 2 preko Drave) ostale vezane za NOVJ/JA, i sve su pregažene u pravom trenutku, kad je to zahtevalo najmanje žrtava, nakon prikupljanja ljudskih i tehničkih sredstava, obuke i sređivanja jedinica.
</p>
<CENTER><TABLE border="1"><TR><TD><a href="30.htm"><b>Sadr&#382;aj</b></a></TD>
<TD><a href="30_39.htm"><b>Prethodni dokument</b></a></TD>
<TD><a href="30_41.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

