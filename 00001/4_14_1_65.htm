<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_64.htm"><b>Prethodni dokument</b></a></TD><TD><a href="4_14_1_66.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 65</strong></p>
<p align="center"><strong>IZVEŠTAJ MAJORA RADOSLAVA BURIĆA OD 26. MARTA 1942. DRAŽI
  MIHAILOVIĆU O VOJNO-POLITIČKOJ SITUACIJI U ISTOČNOJ BOSNI I STANJU
  ČETNIČKIH JEDINICA<sup>1</sup></strong></p>
<p>Poštovani gosp. pukovniče,<sup>2</sup></p>
<p>U vezi Vašeg naređenja,<sup>3</sup> želja mi je da Vam iznesem faktičko stanje
  u Bosni, pošto je i cilj moga odlaska bio da se isto utvrdi i bez
  ikakvog preterivanja i ulepšavanja ono je sledeće:</p>
<p>Čim sam došao u Užice i sastao se sa majorom Matićem<sup>4</sup> i kapetanom
  Božovićem,<sup>5</sup> oni su mi rekli da je u Bosni formalno haos. Potpuno sam ih
  saslušao, ali nisam pridavao neki značaj njihovim izjavama računajući
  na lične ambicije a eventualno i pakost pojedinaca. Stoga sam sebi
  stavio u zadatak da u Bosni što dublje uđem u pojedine stvari, da sa
  što više njih razgovaram i dođem do prave slike i stanja.</p>
<p>Zaista, čim sam stigao u Bratunac kod Dangića razočarao sam se, jer
  sam mislio da cela stvar prestavlja bar donekle jedan organizovan
  aparat. Nažalost, već u samom štabu<sup>6</sup> ako se tako može nazvati, ne zna
  se ni ko pije ni ko plaća. Na prvo moje traženje, da mi iznesu brojno
  stanje naoružanih odreda, nije bio niko u stanju. Dangić mi je
  napomenuo neke astronomske cifre, ali njegov načelnik štaba<sup>7</sup> i dr.
  rekli su mi da nije tačno. Daljim ispitivanjem došao sam do približnih
  podataka: oko Rogatice 2000, kod Han-Pijeska oko 1500 i kod Zvornika
  oko 800, dakle ukupno oko 4500 ljudi. To su snage sa kojima je
  neposredno komandovao.<sup>8</sup> No i reč komandovati, ne može se primeniti, jer
  na svakom sektoru (sem kod Han-Pijeska gde je bio Račić<sup>9</sup>) komandanti su
  više samostalni i retko da su kada izvršavali naređenja. Pored toga ima
  izvestan broj vojvoda, koje je Dangić postavljao naredbom i sa njima je
  sada najteže.<sup>10</sup> Uglavnom nikakvog autoriteta kod potčinjenih nema, a ni
  popularnosti što najbolje dokazuje slučaj pri nailasku partizana,<sup>11</sup>
  koji ću docnije izneti.</p>
<p>Po materijalnom pitanju, takođe je jedan haos i niko nikome ne
  polaže računa. Od mnogobrojnih lica koja su primila novac, i to zamašne
  sume, niko nije predao Pangiću, već je svaki po svom nahođenju trošio i
  delio svome ljudstvu, tako da je u blagajni kod Dangića bilo svega
  2&#8212;300.000.&#8212; din, a izgleda da je ukupno poslato u Bosnu oko 5,000.000.&#8212;
  din, kojima niko ne može da uhvati kraja.</p>
<p>Kad sam došao u Bosnu već su partizani izbili u pozadinu Rogatičkog
  fronta čiji je štab bio na Borikama. Deo štaba su pohvatali<sup>12</sup> i odmah
  ubili 14 četnika između kojih 6 oficira a među njima i poručnika
  Bulovana<sup>13</sup> koga Vi poznajete. Oficiri sa tog fronta sa kap.
  Marjanovićem pobegli su u Višegrad, a četnici su i dalje ostali oko
  Rogatice pod komandom narednika Neškovića, ali bez ikakve veze sa
  Dangićem. Potom su partizani krenuli &#8212; dalje u pozadinu sa parolom &#187;da
  raščiste Nedićevce kojih ima dosta u Bosni&#171;. Pri polasku i dolasku
  partizana nijedan čovek nije se našao da o tome izvesti štab, tako da
  su partizani postigli iznenađenje i ovlađivali pojedinim mestima i
  vezama sa frontom bez ikakvog otpora.</p>
<p>Pojedini komandanti oficiri čim su saznali za prisustvo partizana
  pitali su svoje ljudstvo hoće li se boriti protiv njih i svi bez
  razlike, sem Račićevih, izjavili su da se neće boriti jer su i
  partizani Srbi, a oni su pošli da se bore samo protiv ustaša. Oficirima
  su rekli da se sklone, a pojedincima su nudili da ih oni sakriju. Kod
  ovakvog stanja, oficiri su morali napustiti položaj i sami bez ljudstva
  povući se u Srbiju. Partizani su u daljem pokretu prvo upali u Miliće
  gde je bio štab i rezerva hrane. Zatim su produžili u Vlasenicu sa
  jednim delom. U Vlasenici su odmah objavili da su je oslobodili od
  petokolonaša, a pored toga pozvali su muslimanski svet da im javi imena
  oficira koji su ih maltretirali i ubijali.</p>
<p>Račić je bio komandant opsade kod Han-Pijeska. čim je saznao za partizane povukao je svoj odred (oko 100 lj.) ka Srebrenici i pozvao i druge u borbu protiv partizana. Njegovom pozivu
  odazvao se samo Dakićev odred (oko 100 lj.) i oni su poseli položaj
  kod s. Dervente. Račić mi je rekao, da je imao nameru da prve
  nastupajuće noći sa svojim i Dakićevim odredom napadne partizane u
  Milićima. Ali taj plan mu je propao, jer iste noći oko 1 čas Dakićev
  odred napustio je položaj na levom krilu Račića i otišao u Miliće, gde
  je sutra dan imao zajednički ručak sa partizanima. O napuštanju
  položaja Račić nije bio izvešten tako da su partizani iznenadili
  konjički eskadron Račića i zarobili mu 14 ljudi i 2 oficira. Oficire su
  odmah pobili na putu, a ljude odveli. Dakić nije bio kod svog odreda,
  već je otišao u Koviljaču na sastanak sa nekim Nemcem &#8212; navodno
  načelnik štaba komandanta Srbije. Zastupao ga je neki kap. Marković,<sup>14</sup>
  koji je bio ranjen u desnu butinu i kada su partizani došli on je bio
  sam u Vlasenici. On je naredio Dakićevom odredu kod Dervente da napusti
  položaj i dođe kod partizana u Miliće. Prema izjavi Dangića, kap.
  Marković je vrlo hrabar i energičan oficir, ali po svojim gledištima
  mnogo simpatiše partizane tako da mnogi a i Račić tvrdi da je on
  komunista. Kap. Marković je od ranije bio u Homolju kod Piletića<sup>15</sup> i
  njega je Piletić upotrebljavao za pregovore sa partizanima dok su oni
  bili jači i da stvarne podatke o Markoviću može najbolje da pruži Velja
  Piletić. Ja lično mislim, da je potrebno utvrditi pod kojim je
  okolnostima kap. Marković naredio odredu da pređe partizanima, jer
  treba imati u vidu da je on sam bio u Vlasenici u njihovim rukama, te
  je ovo učinio ili pod pritiskom da spase svoj život ili zaista iz
  ubeđenja. Samo je jedna stvar karakteristična, a to je da su svi
  Dakićevi oficiri ostali sa ljudima i da ih partizani nisu dirali &#8212;
  najverovatnije zato što su im svi prišli.<sup>16</sup></p>
<p>Do mog odlaska Dakić se nije vraćao, a u Užicu sam saznao da je u
  Beogradu. Da je njegov odred prišao partizanima, Ljotićevac Lautner<sup>17</sup>
  iz Bajine Bašte izvestio je telefonom Nedića, navodeći da je u Gornjaku
  komunističko gnjezdo. Ja sam odmah iz Užica poslao jednog Dakićevog
  oficira u Beograd da o svemu obavesti Dakića, ukoliko nije već uhapšen,
  i da pošalje kurira u Gornjak Ocokoljiću, da bude na oprezi i skloni se
  na vreme, ako bi im neka opasnost zapretila.<sup>18</sup> Taj poručnik trebao se
  vratiti jučer, ali kako nije došao, očekujemo ga danas, da nam donese
  podatke: šta je sa Dakićem, da li imaju nameru Nemci ili Nedić da
  intervenišu u Bosni. Taj podatak nam je vrlo važan te da možemo Vašu
  odluku o upućivanju odreda u Bosnu sprovesti u delo ili ne.</p>
<p>Kako sam Vas preko Zareta<sup>19</sup> obavestio, partizani drže sve do Drine,
  a mi smo se u poslednjem času (na 10 km ispred njih) prebacili u
  Srbiju. Dangić sa oficirima već je bio u Srbiji. Ćelom teritorijom su
  ovladali bez ikakvog otpora, sem manje čarke Račića kod Bratunca. I
  Račić je sa svojim ljudima prešao u Srbiju i nalazi se negde oko
  Rogačice.</p>
<p>Major Matić iz Užica, prvo je dobio odobrenje od Nedića da pređe u
  Bosnu, međutim posle je dobio drugo naređenje da ni jedan odred ne
  prelazi, već da se blokira Drina i spreči im se prelaz u Srbiju. Pri
  povratku bio sam ponovo sa Matićem i on mi reče da ide u Beograd (već
  je otišao) da ponovo traži odobrenje za intervenciju u Bosni i smatra
  da će biti odobreno. U tom slučaju i naši odredi išli bi pod njegovom
  firmom te bi se mogli prevoziti železnicom i bili bi snabdeveni od
  &#187;vlade spasa&#171;.<sup>20</sup> Do ovog časa još nemam nikakvih detaljnih podataka o&nbsp; rešenju vlade, sem što nam reče sinoć Maksim<sup>21</sup> da je čuo u
  Beogradu, da u Bosnu ide Matić, kap. Dakić i oko 2000 Kostinih četnika.
  Iz ovog se može zaključiti da Dakić nije uhapšen, već naprotiv da u
  njega imaju poverenja, bez obzira na njegov odred.</p>
<p>Lično Dakić i njegov rad pobuđuju naročitu pažnju. Taj čovek ima
  veze sa svima, pa čak izgleda i sa komunistima. Jedino je veliki
  protivnik Ljotićevaca. Uživa veliko poverenje Nedića i Aćimovića,<sup>22</sup> a i
  Nemaca. Pre rata pripadao je JRZ<sup>23</sup></p>
<p>i&nbsp;zna se da je Aćimovićev čovek. Inače je vrlo sposoban i
  okretan. Nabavio je za Bosnu mnoge stvari i u Užicu ima magacin sa
  odelom, opancima, hranom, oružjem i t.sl. Takođe, navodno ima veće
  količine soli i pšenice u Bogatiću. Sve ove stvari namenio je za
  snabdevanje Dangićevih odreda. Prema nekim podacima koje je dobio
  Dangić, Dakić radi sa Aćimovićem za svoju političku partiju i da mu je
  glavna tendencija da kompromituje Dangića, da eventualno on dođe na
  njegovo mesto i narod u Bosni pripremi za Stojadinovića, koji bi došao
  na čelo naše nove države kao pretsednik republike. Ova kombinacija sa
  Stojadinovićem izgleda mi malo verovatna. Inače Dakić se potpuno
  izdaje za našeg čoveka, sve naše ljude u Homolju je spasio i prikrio, a
  šta mu je krajnja namera definitivno se još ne može prozreti. Pošto ima
  mnogo veza i smisla za konspirativan rad i u radu ima mnogo uspeha,
  mišljenja sam da ga treba iskoristiti do poslednjeg momenta.</p>
<p>U vezi sa akcijom u Bosni postoje mnoge ambicije kako lične pojedinaca, tako i pojedinih političkih partija<sup>24</sup> i to: zemljoradnika (kdant pozadine kod Dangića vojvoda Botić,<sup>25</sup> vojvoda
  Risto Đukanović), JRZ i Ljotićevaca. Ljotićevci rade preko komandanta
  njihovog odreda u B. Bašti &#8212; Lautnera. On je uspeo da postane intiman
  prijatelj Dangića, vrlo često su zajedno, pa čak i neki Nikić<sup>26</sup>
  inspektor Ljotićevih odreda dolazi često u Dangićev štab. Sada je došao
  u Bosnu Dakić kao pre-stavnik JRZ, te su ove partije ukrstile koplja
  preko Dangićevih leđa, te izgleda, ako se ovako produži, da će naša
  akcija imati najveće štete.</p>
<p>Dangić održava veze i sa Nemcima i pri mom prolasku kroz Bajinu
  Baštu bio je na sastanku i ručku sa nekim nemač-kim kapetanom doktorom
  Matlom iz Beograda.<sup>27</sup> Sve ove veze Dangića, mnogo ga kompromituju i
  daje materijala komunistima za propagandu u njihovu korist, jer zaista
  uvek raspolažu sa faktima. Njihova nekompromisna akcija protiv Dangića
  i njegovih oficira, samo je posledica tih svih veza Dangićevih. Po mom
  mišljenju on je mogao izvesne veze da odražava i iskoristi ali
  isključivo preko svojih poverljivih lica, a nikako on lično da se
  pojavljuje. Izgleda da su komunisti uspeli kod Dangićevih ljudi da ga
  kompromituju, jer pri nailasku partizana on nije mogao naći ni 100
  ljudi koji bi hteli da brane njega i štab. Ipak mislim, da jedan vođa
  ustanka mora imati potpuno ljudstvo za sobom pa da uspe, inače je sve
  to samo fiktivno. Uopšte sam stekao utisak, da je Dangić u Srbiji mnogo
  popularniji no u Bosni, gde je zaista bio popularan pok. Boško.<sup>28</sup> Kod
  Bosanaca Dangić je samo težio sebe da populariše, dok se Vaše ime retko
  čuje. Ja sam sada prvi put video Dangića i njegov rad. Ja sam stekao
  sledeći utisak: čovek bez ikakve koncepcije u radu, vojnički bez
  najosnovnijih znanja, vrlo povodljiv i svaki predlog usvaja što i unosi
  u ceo rad haos, neodlučan, a inače po duši i kao čovek dobar.</p>
<p>Gosp. pukovniče, pri ovom izlaganju želim da Vam napomenem, da ovo
  ne primite kao intrige s moje strane, jer Vas molim da imate u vidu, da
  ja lično nemam nikakvih ambicija, niti sam ikada pomislio na neke
  pretenzije u Bosni. Meni je samo cilj da Vam zaista predočim pravo
  stanje stvari, a sve ostalo bez ikakvih sugestija, pripada Vašoj
  nadležnosti. Ja uvek ostajem spreman da izvršim svaku dužnost koju mi dodelite i to savesno i potpuno objektivno.</p>
<p>Zaista sada Bosna za nas pretstavlja problem. Naši planovi za rad iz
  Bosne u opštoj akciji, posle ovakvog stanja samo su lepa zamisao, ali
  daleko su od ostvarenja.</p>
<p>Iz razgovora sa majorom Matićem u Užicu vidim, da on ima ambicija za
  Bosnu i to da sada kao Nedićev komandant raščisti situaciju, a posle
  toga da se odmetne od Nedića i da primi vodstvo u Bosni. To je jedna
  grupa iz Užica iskombi-nirala. U stvari mislim da to nije rešenje, jer
  bi onaj svet teško primio novog čoveka, Srbijanca i iz Nedićeve vojske.
  Za tu ulogu bi bio najpogodniji major g. Kalabić,<sup>29</sup> jer je vrlo
  energičan, Bosanac i verujem da bi uspeo bosanski svet da osvoji. Sad
  je samo pitanje ostvarenja ovakve jedne kombinacije.</p>
<p>U Majevici kod Tuzle neki poruč. Damjanović<sup>30</sup> raščistio je još pre
  10&#8212;15 dana partizane, pobio im vođe i zarobio arhivu.<sup>31</sup> Iz njihove
  arhive koju sam čitao vidi se da imaju plan da u Bosni likvidiraju
  četnike i to odvajajući ih od oficira, a sa seljakom će lako. Njihova
  poslednja akcija potvrdila je to i bar privremeno uspela. Sve četnike
  teraju na položaj protiv ustaša, a oni su po starom u pozadini.
  Verovatno je, da će sve muslimane koji su u selima kod kuća mobilisati
  i primiti u svoje redove, a ukoliko im nedostaje oružja razoružaće neke
  naše odrede koji su ostali sa njima.</p>
<p>Ja bi došao kod Vas da lično iznesem još detaljnije stvari, ali
  smatram da je potrebna što brža intervencija u Bosni, te da sa Matićem
  regulišem pitanja oko prebacivanja naših odreda pod njegovom firmom. Ja
  ću lično kao narednik ići sa Matićem i posle u Bosni prema potrebi
  raditi na jednom od pravaca sa našim odredima i Paloševićem.<sup>32</sup> Mislim
  da naše odrede ne bi trebalo mešati sa Ljotićevcima i Pećančevim.</p>
<p>U Užicu sam ostavio jednog našeg kapetana Božovića Andriju, koji je
  još letos radio u Kraljevu sa Radovanovićem. a ni sada nije hteo da se
  legalizuje. On će tamo biti naš obave-štajni oficir i za njega niko ne
  zna. On će pratiti rad Matića, Dakića, u Bosni i dr., jer prema nekim
  podacima i major Matije veliki privrženik Aćimovića. No sve to se mora primiti sa
  rezervom, jer bojazan je i malodušnost pojedinaca tera ih da se
  prihvate momentalno nečeg sigurnog, bez obzira na kompromitovanost tih
  lica.</p>
<p>Sve tri r. stanice su prebačene opet u Srbiju, dve su sklonjene na sigurno mesto, a jedna je sa Lazom,<sup>33</sup> za vezu sa Mirkom.<sup>34</sup></p>
<p>Dakićev odred, koji je trebao da [ide] na Grmeč (onaj što je bio kod
  nas na trlu), takođe je otišao sa partizanima, a on sam je prešao u
  Srbiju. Zato i njegov odlazak zasad je propao, te mu stanicu nisam ni
  predavao.</p>
<p>Zaboravio sam napomenuti, da su partizani pozvali po-menutog vojvodu
  Ristu Dukanovića<sup>35</sup> na pregovore i izgleda da ie on sa njima sklopio
  sporazum.<sup>36</sup> On kod njih ima poverenja jer je spasio iz Račićevih ruku
  preko Dangića vođu svih partizana za B. i H. zvanog Roćka. To je ubica
  pok. Draškovića 1920 g. Mislim da je tu Dangić pogrešio jer ovakav lov
  nema se svaki dan.<sup>37</sup> Morao sam biti ovako opširan, da Vam bar donekle iznesem sliku
  stanja u Bosni koju ću dopuniti čim mognem lično doći na referisanje.</p>
<p align="center">Mnogo Vas pozdravlja i poštuje</p>
<p align="center">Vaš mlađi</p>
<p align="center"><strong>Herman</strong><sup>38</sup></p>
<p align="center">26/III 1942 g.</p>
<b class=medtxt><p><sup>1</sup>&nbsp; Original (pisan olovkom, ćirilicom) u Arhivu VII, Ča, k. 15a, reg. br. 25/3 (BH-W-31).</p>
<p><sup>2</sup>&nbsp; i <sup>3</sup> Odnosi se na Dražu Mihailovića, koji je tada već bio
  divizijski general. Zašto se Draži Mihailoviću u ovom dokumentu obratio
  kao pukovniku, R. Durić nije objasnio kada ga je, 23. maja 1973,
  redakcija konsultovala u vezi sa ovim dokumentom. Tada je Đurić izjavio
  da je on, početkom marta 1942, od Draže dobio naređenje i pismeno
  ovlašćenje da sa radio-stanicom ode u istočnu Bosnu i da, kao njegov
  lični inspektor, izvidi tamošnju situaciju i o tome podnese izveštaj.
  Sa istim zadatkom tada je Draža Mihailović u istočnu Bosnu uputio i
  Lazara Trklju (vidi dok. br. 66 i 69).</p>
<p><sup>4</sup>&nbsp; Momčilo, major vojske Kraljevine Jugoslavije, tada komandant Nedićeve &#187;Drinske grupe srpskih oružanih snaga&#171;.</p>
<p><sup>5</sup>&nbsp; Andrija.</p>
<p><sup>6</sup>&nbsp; Reč    je o Operativnom štabu bosanskih četničkih  odreda pod komandom J. Dangića.</p>
<p><sup>7</sup>&nbsp; Slavoljub Vranješević, kapetan vojske Kraljevine Jugoslavije
  (1905, Kravica, Tuzla). U aprilskom ratu komandant bataljona kod
  Virovitice. Od oktobra 1941. u Nedićevoj žandarmeriji u Beogradu do
  kraja februara 1942, kada je došao u istočnu Bosnu u sastav Samostalnog
  dobrovoljačkog odreda |agubica. Od kraja 1943. komandant zapadne Bosne.
  Posle rata osuđen na vremensku kaznu.</p>
<p><sup>8</sup>&nbsp; O organizaciji četničkih jedinica u istočnoj  Bosni u to vreme, vidi dok. br. 56, nap. 9.</p>
<p><sup>9</sup>&nbsp; Dragoslav, kapetan vojske Kraljevine Jugoslavije, avgusta
  1941. komandant Cerskog četničkog odreda. Sa partizanskim jedinicama
  sarađivao do kraja oktobra 1941 (Zbornik NOR-a, tom I, knj. 1, dok.
  br. 52, 61 i 70). Protiv partizana poveo oružanu borbu 7/8. novembra
  1941. kao komandant četničkih jedinica u drugom napadu na Uzice
  (Zbornik NOR-a, tom I, knj. 1, dok. br. 73). U drugoj polovini decembra
  1941. sa odredom prešao u istočnu Bosnu (u dokumentima iz tog vremena i
  kasnije pojavljuje se kao kapetan Miletić), odakle se u Srbiju vratio
  polovinom januara 1942 (u vreme prve neprijateljske ofanzive protiv
  partizanskih snaga u istočnoj Bosni). Marta 1942. ponovo došao u
  istočnu Bosnu. Od tada do kraja rata jedan od istaknutih četničkih
  komandanata (komandant brigade, grupe brigada, korpusa i 4. grupe
  jurišnih korpusa). Posle rata poginuo u borbi kao odmetnik. O dejstvu
  njegovog odreda marta 1942. vidi Arhiv VII, ča, k. 175, reg. br. 24/4.</p>
<p><sup>10</sup>&nbsp; Vidi naredbu J. Dangića od 6. februara 1942. o postavljenju
  starešina četničkih jedinica na području Zvornika, Kladnja, Olova,
  Rogatice, Glasinca i Vlasenice (Arhiv VII, Ča, k. 170, reg. br. 33/4).</p>
<p><sup>11</sup>&nbsp; Reč je o dejstvima jedinica Proleterske udarne grupe marta
  1942. Opširnije o tome, vidi Zbornik NOR-a, tom II, knj. 3, dok. br. 8,
  13, 15, 21, 41, 42, 47 i 51; tom IV, knj. 3, dok. br. 128, knj. 4, dok.
  br. 33 i 38; Oslobodilački rat, I, str. 200 i 201; R. Colaković,
  Zapisi, III, str. 80&#8212;93.</p>
<p><sup>12</sup>&nbsp; O likvidaciji četničkog štaba na Borikama, vidi dok. br.
  63, nap. 6. </p>
<p><sup>13</sup> Milorad, tada komandant četničkog 2. udarnog odreda
  &#187;Dušan Savić&#171;.</p>
<p><sup>14</sup>&nbsp; Predrag, Alimpije tada se odvojio od Samostalnog
  dobrovoljačkog odreda i stupio u partizanske redove. U istočnu Bosnu
  nije ni došao kao četnik, već je tu mogućnost samo iskoristio radi
  prebacivanja iz Homolja na poprište borbe protiv neprijatelja NOP-a.
  Poginuo je na Konjuhu krajem 1943. kao komandant 1. južnomoravske
  brigade (Zbornik NOR-a, tom I, knj. 5, dok. br. 2, nap. 6; vidi i Arhiv
  VII, Ča, k. 175, reg. br. 24/4).</p>
<p><sup>15</sup>&nbsp; Velimir, Velja, major vojske Kraljevine Jugoslavije, 1941.
  organizator četnika na području Homolja. Od 1942. komandant Krajinskog
  četničkog korpusa. Septembra 1944, po prelasku jedinica Crvene armije
  preko Dunava, našao se u njihovom zarobljeništvu. Trebalo je da bude
  izručen jugoslovenskim vlastima ali je, navodno, pobegao prilikom
  transporta.</p>
<p><sup>16 </sup> Po ulasku jedinica Proleterske udarne grupe u Vlasemicu, od
  pripadnika Samostalnog dobrovoljačkog odreda Žagubica formiran je
  Krajiški narodnooslobodilački odred (Arhiv VII, Ca, k. 175, reg. br.
  24/4; Zbornik NOR-a, tom IV, knj1. 4, dok. br. 35, 38 i 71).</p>
<p><sup>17</sup>&nbsp; Henrih (Henrich), odnosno Miloš Vojnović, komandant Nediće-vog 10. dobrovoljačkog odreda u Bajinoj Bašti.</p>
<p><sup>18</sup> Vidi dok. br. 56.</p>
<p><sup>19</sup> Zaharije Ostojić Zare, vazduhoplovni generalštabni major vojske
  Kraljevine Jugoslavije (1907, Gluhi Do &#8212; Bar, 1945). Učesnik puča 27.
  marta 1941. kao bliski saradnik generala Borivoja Mirkovića. Iz zemlje
  avionom pobegao nekoliko dana pre kapitulacije. U Jugoslaviju došao kao
  član jugoslovensko-brltanske obaveštajne grupe koja se 20/21. septembra
  1941. iz podmornice iskrcala u blizini Petrovca n/m (vidi Prilog I,
  dok. br. 1). Po dolasku u štab Draže Mihailovića postao načelnik
  Operativnog odseka, a od kraja 1942. komandant Istaknutog dela Vrhovne
  komande (IDVK) JVUO. Rukovodio je svim većim četničkim operacijama
  protiv NOPO i NOVJ (u proleće i leto 1942. u Crnoj Gori, na Neretvi i
  Drini marta i aprila 1943. i na limu početkom 1944). Oktobra 1944.
  došao u sukob sa Dražom Mihailovićem, okrivljujući ga za sve neuspehe
  četničkog pokreta na vojnom i političkom planu. Aprila 1945. pokušao da
  se, sa delom potčinjenih jedinica a u dogovoru sa više poznatih
  četničkih komandanata, prebaci do zapadnih saveznika. U tome nije
  uspeo; smatra se da je ubijen od ustaša u Lijevču polju (Banjaluka)
  krajem aprila 1945.</p>
<p><sup>20</sup>&nbsp; Tako se često u četničkim dokumentima naziva kvislinška srpska vlada sa Milanom Nedićem na čelu.</p>
<p><sup>21</sup>&nbsp; Nije utvrđeno o kom se licu radi.</p>
<p><sup>22</sup>&nbsp; Milan, tada ministar unutrašnjih poslova srpske kvislinške
  vlade. Pre formiranja Nedićeve vlade predsednik Komesarske uprave
  Srbije koja je nazivana i vladom (Zbornik NOR-a, tom I, knj. 2, dok.
  br. 89). Skoro od samog formiranja Štaba Draže Mihailovića na Ravnoj
  gori sarađivao sa četničkim pokretom. U izveštaju o razgovoru Dražinih
  predstavnika sa njim, između ostalog, piše da je Milan Aćimović
  izjavio: &#187;Ja sam stajao na stanovištu da Dražin cilj mora biti i naš
  cilj. Naš rad treba da koordinira a nikako da se sukobljava. Između
  Draže, odnosno njegovih ljudi i mene bio je stalno kontakt. Trebalo je
  da dođe između nas do jednog sastanka u blizini Valjeva, ali do tog
  sastanka nije došlo, jer su komunisti bili presekli put. Sve je ovo
  takođe bilo pre obrazovanja Nedićeve vlade&#171; (Arhiv VII, Ča, k. 18, reg.
  br. 49/7).</p>
<p><sup>23</sup>&nbsp; Skraćenica od Jugoslovenska radikalna zajednica (JRZ &#8212;
  odnosno Jereza), čiji je šef bio dr Milan Stojadinović (1935&#8212;1939.
  predsednik vlade Kraljevine Jugoslavije).</p>
<p><sup>24</sup>&nbsp; O pretenzijama pojedinaca i grupa za rukovodeću ulogu u istočnoj Bosni, vidi dok. br. 101.</p>
<p><sup>25</sup>&nbsp; Stevan (Osječani, Doboj), agronom, član Zemljoradničke stranke.</p>
<p><sup>26</sup>&nbsp; Bajo, kapetan I klase vojske Kraljevine Jugoslavije, tada
  komandant Nedićevih jedinica na tzv. limskom odseku. Od avgusta 1942.
  komandant Drinskog četničkog korpusa do početka maja 1943, kada je
  poginuo u borbi protiv partizana kod Sekovića.</p>
<p><sup>27</sup>&nbsp; O pregovorima J. Dangića sa nemačkim okupatorom, vidi dok. br. 54, nap. 6 i dok. br. 56, nap. 5 i 7.</p>
<p><sup>28</sup> Todorović. </p>
<p><sup>29</sup> Milan, žandarmerijški major, tada načelnik kragujevačkog okruga.</p>
<p><sup>30</sup> i <sup>31</sup> Stevo Leka, kapetan vojske Kraljevine Jugoslavije. Pod
  njegovim rukovodstvom je 20. februara 1942. izvršen napad na Štab
  Majevičkog NOPO. Opširnije o tom napadu, vidi Arhiv VII, ča, k. 210,
  reg. br. 15/2; Zbornik NOR-a, tom II, knj. 3, dok. br. 20, tom IV, knj.
  3, dok. br. 87 i 166.</p>
<p><sup>32</sup> Miodrag.</p>
<p><sup>33</sup>&nbsp; Trklja (vidi dok  br. 66).</p>
<p><sup>34</sup>&nbsp; Lalatović, generalštabni vazduhoplovni major (pilot) vojske
  Kraljevine Jugoslavije (1904, Straševina, Nikšić &#8212; 1945, Lijevče
  polje). Pre aprilskog rata na službi u operativnom odseku Generalštaba
  vazduhoplovstva vojske Kraljevine Jugoslavije; nekoliko dana pre
  kapitulacije avionom pobegao u inostranstvo. U Jugoslaviju došao kao
  član jugoslo-vensko-britanske obaveštajne grupe koja se 20/21.
  septembra 1941. iz podmornice iskrcala u blizini Petrovca n/m (vidi
  Prilog I, dok. br. 1). Po dolasku u štab Draže Mihailovića, sve do
  kraja aprila 1945. bio šef 2. odseka Operativnog odeljenja VK JVUO
  (tokom proleća 1942. rukovodio radio-vezom sa inostranstvom). Pridružio
  se tada komandantima koji su napustili Dražu Mihailovića, optuživši ga
  za poraz četničkog pokreta, i u pokušaju proboja ka zapadnim
  saveznicima sa njima ubijen od ustaša u Lijevču polju krajem aprila
  1945.</p>
<p><sup>35</sup>&nbsp; i 36 Odnosi se na Pera (a ne Rista) Dukanovića. Do
  pristupanja NOP-u uvek je bio za saradnju partizanskih i četničkih
  jedinica u borbi protiv okupatora i kvislinga, ali nikakve separatne
  sporazume nije sklapao sa partizanima.</p>
<p><sup>37</sup> Rodoljuba Čolakovića Roćka je, 13. januara 1942, Dragoslav Račić,
  komandant Cerskog četničkog odreda, zadržao u partizansko-četnič-koj
  komandi u Olovu kao taoca, navodno zbog zarobljavanja poručnika Jovana
  Mirića od strane partizana (Mirić je tada dobrovoljno stupio u
  partizane). Zahvaljujući &#8226; energičnoj intervenciji Pera Đukanovića,
  komandanta Srebreničkog četničkog odreda, R. Čolaković je bio oslobođen
  (R. Čolaković, Zapisi, II, str. 280&#8212;284). R. Čolaković je od marta
  1919. član Socijalističke partije BiH. Kao student i član organizacije
  &#187;Crvena pravda&#171; učestvovao je 1921. u atentatu na M. Draškovića,
  ministra unutrašnjih poslova, zbog čega je bio osuđen na 12 godina
  robije. Jedan je od organizatora ustanka 1941, politički komesar GŠ
  NOPO BiH (septembar 1941&#8212; januar 1942), član GS NOPO BiH i PK KPJ BiH;
  narodni heroj.</p>
<p><sup>38</sup> Pseudonim majora R. Đurića. U četničkim dokumentima komandanti
  jedinica, štabovi, obaveštajni organi i politički i drugi funkcioneri
  četničkog pokreta označavani su šiframa (brojčana oznaka ili
  pseudonim). Svaki dešifrovani naziv biće objašnjen u napomeni uz
  dokoment u kome se prvi put šifrovani naziv pojavi, dok će se u svim
  ostalim slučajevima potrebna objašnjenja moći naći u Registru imena i
  pseudonima u prilogu knjige.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_64.htm"><b>Prethodni dokument</b></a></TD><TD><a href="4_14_1_66.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>