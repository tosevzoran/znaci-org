<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 

<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_206.htm"><b>Prethodni dokument</b></a></TD>
<TD><a href="4_14_3_208.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ KOMANDANTA 502. KORPUSA OD 6. JULA 1944. 
KOMANDANTU DINARSKE ČETNIČKE OBLASTI O SITUACIJI NA TERITORIJI KORPUSA I 
REZULTATU BORBI PROTIV NOVJ KOD VRANJKOVIĆA I DERALA1</strong></p>
<p>ŠTAB 502, KORPUSA</p>
<p>br. sl.</p>
<p>6. jula 1944 Položaj</p>
<p>Izveštava o situaciji na reonu ovog korpusa.</p>
<p align="center">KOMANDANTU DINARSKE OBLASTI</p>
<p>U vezi naređenja komandantova, podnosim izveštaj o situaciji na reonu ovoga 
korpusa u sledećem:</p>
<p>Neprijatelj:2 Prema prikupljenim podatcima neprijatelj vrši ponova 
koncentraciju svojim snagama u cilju da preduzme ponovan napad na naše položaje 
u Bosni.</p>
<p>Snage ovog Korpusa drže položaje i to:</p>
<p>1. Brigada drži položaj Cigelj, Groblje iznad sela Vranjkovića i Derala, 
2. brigada Gologlav, Orlovicu, Plješevicu i Oton, a 3. brigada s. Pađane prema 
Bukovici.</p>
<p>Napominjem: da jedinice Bosanskog korpusa koje su držale Jelino Polje sa 
istog su se povukle, tako da se sve ove jedinice nalaze u Kninskom Polju, i isti 
po ceo dan pijance i svađaju se. 1. Brigada ovog korpusa u opšte nema veze sa 
štabom 1 Bosanskog korpusa. Koliko sam doznao i sam komandant korpusa3 nalazi 
se u Topolju već dva dana. Sa ovakim radom položaj 1. brigade su opšte 
neobezbeđeni sa pravca Grahova, odnosno Jelina Polja. U sledećem napadu 1. 
brigada ovog korpusa biće opkoljena i napadnuta sa svih strana. Ovakav postupak 
Grahovske brigade unosi nered i nedisciplinu među jedinice 1. Brigade ovog 
korpusa.</p>
<p>U borbama vođenim noću 30/1. jula sa našim jedinicama na Stožištima 
neprijateljski 8. korpus, odnosno njegova 9. divizija pojačana sa bosanskim 
odredima i nekom ličkom jedinicom imala je 79 mrtvih i preko 100. ranjenih.4 
Neprijatelj je uspio da iznese 65. mrtvih i sve ranjene a na terenu je ostalo 
12. mrtvih, ima još ali nisu još pronađeni, a svaki se dan po nekoji nađe.</p>
<p>1. Brigada stoji dosta slabo sa municijom, i ista je tražila od n.5 oni su 
primili k znanju traženje ali nisu ništa odgovorili.</p>
<p>Na službu se je javio podnarednik Vagić i isti je određen za komandanta 
bataljona u Mokro Polje [i] jeromonah Gnjatović Savo i isti je upućen za 
nacionalnog poverenika u 2. Brigadu — Oton.</p>
<p>S verom u Boga za Kralja i Otadžbinu.</p>
<p>6 - VI - 1944.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>Komandant kapetan I kl. Živad. Đ. Mladenović</p>
<p>M.P.</p>
<p>&nbsp;</p>
<p>1 Original (pisan mastilom, ćirilicom) u Arhivu VII, Ča, k. 153, reg. br. 
32/7 (H-V-633).</p>
<p>2 Odnosi se na jedinice 9. divizije NOVJ. Njena 1. i 2. brigada vodile su 
borbu protiv Nemaca i četnika kod Vranjkovića i Derala, dok je 3. brigada bila 
u rezervi na sektoru Bosanskog Grahova. Vidi dok. br. 203 i tom V, knj. 29, dok. 
br. 21.</p>
<p>3 Milan Cvjetičanin.</p>
<p>4&nbsp; U tim borbama 1. brigada imala je 8 mrtvih i 30 ranjenih boraca, dok 
kod 2. brigade nije bilo gubitaka (tom V, knj. 29, dok. br. 21).</p>
<p>5&nbsp; Delovi nemačke 264. pešadijske divizije.&nbsp;&nbsp;&nbsp; &nbsp;</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_206.htm"><b>Prethodni dokument</b></a></TD>
<TD><a href="4_14_3_208.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
