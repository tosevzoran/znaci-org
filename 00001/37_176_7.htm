<html>
<head>
<meta http-equiv="Content-Type" content="text/html; charset=utf-8">

<title>Jovan Stamatovic: POZEGA U 1941.</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Stamatovic: POZEGA U 1941.</b><br>


<CENTER><TABLE border="1"><TR><TD><a href="37.htm"><b>Sadr&#382;aj</b></a></TD>
<TD><a href="37_176_6.htm"><b>Prethodni dokument</b></a></TD>
<TD><a href="37_176_8.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext90" style="margin-top:0mm;margin-right:0mm;margin-bottom:0mm;
margin-left:100.0pt;margin-bottom:.0001pt;line-height:normal;background:transparent"><span lang="HR" style="font-size:14.0pt;mso-bidi-font-size:12.0pt;mso-fareast-language:
HR">OSLOBOĐENJE POŽEGE</span><span lang="HR" style="font-size:14.0pt;mso-bidi-font-size:
12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:27.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">To 
veče (22. X) je završena potpuna blokada Požege: od Bakionice je Požegu 
blokirala grupa Laza Obrenovića, od Rasne i Perišića brda - delovi Požeške 
čete, od Arilja - Ariljci, a iz pravca Čačka - Dragačevci. U međuvremenu je 
kod Crepane, na Perišića brdu, razoružan pun kamion četnika iz Kosjerića 
koji su pošli u Požegu kao pomoć četnicima. Kada su videli da se njihova 
delegacija ne vraća iz Gorobilja, mnogi četnici su to veče pobegli iz Požege.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:27.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Partizani 
su napadnim kolonama ulazili u Požegu bez borbe. Ostaci četnika su se razbežali. 
Zarobljeno je samo 50 žandarma koji su služili Nemce pa su to isto produžili 
i kod četnika. Sutradan su se partizani smestili u kasarne (u Požegi i 
Jeminskoj Steni), a okolo su postavili obezbeđenja. Komandant odreda Jerković 
je, pred okupljenim građanima i seljacima okolnih sela (koje je radoznalost 
dovela da vide šta se odigrava u Požegi), izvršio smotru partizanskih snaga 
koje su ušle u grad. Sa balkona komande mesta postrojenim jedinicama i 
opkoljenom narodu govorio je komesar odreda Milinko Kušić. Njegov dirljiv 
govor jako je delovao na prisutne. Nastalo je prijavljivanje radnika, seljaka, 
čak i nekih podoficira i oficira, u partizanske jedinice.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:27.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Čitavog 
dana vladalo je slavlje, a uveče je partijska organizacija Požege organizovala 
miting za građane koji nije bio najbolje posečen; njemu su prisustvovali 
uglavnom radnici, omladina i simpatizeri NOP-a, dok je trgovačka i 
sitnosopstvenička čaršija sedela iza zavesa posmatrajući iz prikrajka šta 
se događa. Na mitingu su govorili: Ljubo Mićić, Mile Farbin i Slobodan Penezić 
Krcun. Farbin je ukazao na one koji sede iza zavesa, a Krcun se osvrnuo na 
izdajničku ulogu Koste Pećanca i njegovu saradnju s Nemcima,</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;line-height:normal;background:transparent"><span lang="HR" style="font-size:12.0pt;mso-fareast-language:
HR" class="Bodytext10pt">Prilikom oslobođenja Požege zaplenjeno je nekoliko 
miliona litara benzina, nafte i ulja (što je poslužilo partizanskim snagama za 
transport sve do Romanije); zatim je zaplenjeno 6000 avionskih bombi težine 
12-100 kg (koje su kasnije pre- nete u fabriku oružja u Užicu); zaplenjeno je 
pešadijsko oružje francuskog porekla kojim je bila opremljena bivša 
jugoslovenska vojska.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;text-indent:25.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">20. 
septembra su Nemci i Užice predali četnicima (vojvodi Dekiću), a 24. su 
partizanske jedinice prodrle u grad, pa je tamo prešao i štab Užičkog 
partizanskog odreda sa delovima naših snaga. Požeška četa je uputila jedno 
jače odeljenje u Kosjerić. Kapetan Glišić, narednik Srdanović i predsednik 
opštine Miljko Marjanović zadržani su u zatvoru dok su ostali članovi četničke 
delegacije odmah pušteni. Glišić je iz zatvora prokrijumčario pismo Draži 
Mihailoviću u kome ga, svestan svoje saradnje s Nemcima, moli da interveniše 
kod partizana da ga ne streljaju. Na sastanku Sreskog komiteta kome su 
prisustvovali Sreten Žujović i Ivan Milutinović, odlučeno je da se i oni 
puste na slobodu. Partizani su činili sve kako bi došlo do saradnje s četnicima 
u borbi protiv okupatora. Razgovaralo se sa svakim zatvorenikom pojedinačno. 
Svi su dali »tvrdu« reč da će se založiti za tu saradnju. Na sastanku 
Sreskog komiteta je Ivan Milutinović govorio o čuvanju i rukovanju zaplenjenom 
imovinom, o uslovima proširivanja narodnooslobodilačke borbe i okupljanja većeg 
broja ljudi i si. Naročito je upozoravao na opasnost delovanja destruktivnih 
elemenata i na to koga treba smatrati petokolonašem.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;text-indent:25.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Štab 
Užičkog partizanskog odreda izdao je naredbu za opštu mobilizaciju u okrugu užičkom. 
Da bi mobilizacija bila uspešnija, organizovan je i miting na kome su govorili 
u ime partizana Ljubo Mićić i Milivoje Radovanović, a u ime četnika kapetan 
Miloš Glišić. Četnički elementi su stalno upadali u reč govornicima da 
treba čuvati stare simbole, a ne uzimati petokraku zvezdu. Posle zbora 
postavljena su dva stola za upisivanje u partizane i četnike. Partizanski 
sto.je bio pred zgradom Andre Perišića trgovca. Tu je sedeo Ljubo Mićić, a 
spiskove je vodio Milijan Neoričić. Četnički sto se nalazio pred kafanom 
Straina Pavlovića i tu je sedeo kapetan Glišić sa jednim pisarom. Razdaljina 
između stolova bila je prilična, kako ne bi bilo agitovanja prilikom upisa.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;text-indent:25.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Kod 
četnika su se upisivali uglavnom stariji ljudi i kolebljivci. Svaki upisani je 
dobijao objavu i smatran mobilisanim. Međutim, našem stolu uglavnom su 
pristupali mlađi ljudi koji svesno idu u borbu i opredeljuju se »društvenim 
snagama kojima neminovno pripada budućnost«.</span><span lang="HR" style="font-size:12.0pt"><o:p>
</o:p>
</span></p>
<span lang="HR" style="font-size:12.0pt;mso-bidi-font-size:10.0pt;font-family:
&quot;Microsoft Sans Serif&quot;;mso-fareast-font-family:&quot;Times New Roman&quot;;color:black;
mso-ansi-language:HR;mso-fareast-language:HR;mso-bidi-language:AR-SA">Za ovo 
kratko vreme našeg boravka u Požegi, rad i život su se odvijali normalno. U 
većini sela formirani su narodnooslobodilački odbori i seoske straže. Štab Užičkog 
partizanskog od reda odredio je komandu mesta, gde je nekoliko dana radio Vukola 
Dabić, zamenik komandanta Užičkog partizanskog odreda. Održano je više 
sastanaka u Požegi i okolini. Rastao je broj novoupisanih u partizane. 
Organizovana je četna ambulanta, prikupljala su se materijalna sredstva za 
Narodnooslobodilački fond, primani su prilozi u novcu i materijalu namenjeni 
snabdevanju partizanskih jedinica. Borci i narod su putem štampanih vesti obaveštavani 
o događajima kod nas i u svetu.</span>
<p>
<br>
<CENTER><TABLE border="1"><TR><TD><a href="37.htm"><b>Sadr&#382;aj</b></a></TD>
<TD><a href="37_176_6.htm"><b>Prethodni dokument</b></a></TD>
<TD><a href="37_176_8.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

