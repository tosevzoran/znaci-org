<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_65.htm"><b>Prethodni dokument</b></a></TD>
<TD><a href="31_67.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">SELO 
LJUTA POD TRESKAVICOM</span></b><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="margin-top:8.0pt;line-height:91%"><span lang="DE" style="mso-ansi-language:DE">Po 
oslobođenju Prozora, 21. 2. 43. pozvao me Ljubiša Ćurgus i rekao da nam sledi 
pokret preko reke Rame u pravcu sela Skrobućani i Sovići i da bi zbog toga 
bilo dobro da se i ja snabdem kod ekonomskog odseka Vrhovnog štaba sa potrebnim 
namirnicama.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sa još tri druga odmah sam krenuo u grad, gde smo stigli oko 10 sati. Na 
ulicama je ležalo mnogo ubijenih talijanskih vojnika, naročito u neposrednoj 
blizini dobro utvrđenih bunkera. Odmah prilikom ulaska u grad, prišao nam je 
jedan stariji čovek sa dva štapa u rukama i rekao:<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Živeli, 
drugovi partizani! Ovi što ovde leže, vidite ih, nisu ništa drugo ni zaslužili. 
Pre par dana oni su pevali i to na našem jeziku: &quot;Nek' se kolju Srbi i 
Hrvati, ovo će se Italija zvati.&quot; Neka sada kažu čije će se ovo zvati.</span></p>
<p class="MsoNormal" style="line-height:91%"><span lang="EN-GB">Nama se žurilo 
pa smo produžili dalje, a starac je ostao psujući mrtve fašiste.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sava Stupar obezbedio nam je dovoljno prehrambenih artikala. Odmah smo 
krenuli za selo Skrobućane, na desnoj obali reke Rame. </span><span lang="EN-GB">Sve 
smo to magacinovali u jednu kuću na sredini sela. Iznenada su se pojavile nemačke 
&quot;štuke&quot;, bombardovali selo, i tako je pored nekoliko ubijenih i 
ranjenih meštana, jedna bomba direktno pogodila kuću u kojoj se nalazila 
prikupljena hrana i porušila je do temelja. Sreća je što bataljon na putu za 
Soviće još nije bio stigao i što smo se nas četvorica prilikom pojave &quot;štuka&quot; 
sklonili pod jednu stenu. Za ovaj naš neuspeh bio sam spreman da primim 
kritiku, ali do nje nije došlo zbog situacije koju je ubrzo nametnuo 
neprijatelj.</span></p>
<p class="MsoNormal" style="line-height:91%"><span lang="EN-GB">Na obroncima 
Prenja, kod Boračkog jezera, intendantura naše brigade bila je reorganizovana. 
Oformljena je komisija za ishranu brigade čiji sam član bio i ja. Komisija je 
imala ovlašćenje da prikuplja hranu &quot;za potrebe ljudstva i stoke&quot;, i 
to preko NOO, tamo gde su formirani, zatim &quot;putem dobrovoljnih priloga, 
rekvizicije i konfiskacijom od narodnih ne-rijatelja&quot;.<a style="mso-footnote-id:
ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
Međutim, ovlašćenje smo uzalud nosili po selima, jer za vreme boravka na Boračkom 
jezeru trošene su samo postojeće zalihe hrane koje su veoma brzo nestale, a u 
selima je nije bilo. Nastupio je period gladovanja.</span></p>
<p class="MsoNormal" style="line-height:91%"><span lang="EN-GB">Nakon nekoliko 
dana, naš bataljon produžio je put u pravcu sela Veluše i Sopota, gde se 
smestio na kratak odmor. Svi napori da se prikupi bar nešto hrane ostali su bez 
uspeha, sem žive stoke koju smo klali i to u ograničenoj količini.</span></p>
<p class="MsoNormal" style="line-height:91%"><span lang="EN-GB">Negde oko 25. 3. 
dok sam se nalazio u selu Gradeljina, pozvan sam u štab bataljona i tom 
prilikom stavljeno mi je u zadatak da odmah pođem u selo Ljutu, te da tamo 
prikupim bar nešto artikala za ishranu boraca. Ovaj zadatak preneo mi je Jovo 
Puzić, zamenik komandanta bataljona, naglasivši da je inicijativa za ovo 
potekla od komande mesta Bjelinići, jer veruje da Ljućani imaju dosta stoke i 
krompira. Puzić je naglasio da jedan od meštana u selu Ljuta ima 12 grla 
krupne stoke koja nije njegova, već je tu sklonjena, pa se može uz potvrdu 
oduzeti. Radilo se o Dževlan Ibri. Puzić nam je još napomenuo da Ljućani još 
nisu videli partizane, a da su nedavno imali nemile goste poslane od Draže 
Mihailovića, na koje su vrlo ogorčeni, pa da u selu Ljuta treba poći sa 
jednim vodom boraca. Nikola Jončić Koča skrenuo mi je pažnju da ne smem 
zaboraviti na to kakav utisak treba da ostavimo kod ovih ljudi. </span><span lang="DE" style="mso-ansi-language:
DE">Vod je već bio tu i mi smo odmah krenuli.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Selo 
Ljuta, kako sam već rekao, nalazi se u podnožju Treskavice kao mala 
&quot;oaza&quot;, bez prilaznih puteva, osnovne škole i drugih neophodnih 
institucija. Stanovništvo, od preko 30 kućnih numera sa oko 200 stanovnika, 
bavilo se isključivo poljoprivredom i stočarstvom.<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a> 
U selu smo došli u prvim večernjim časovima. Odmah smo sazvali narod na 
konferenciju i objasnili cilj našeg dolaska.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Konferencija je održana u kući jednog od Arapovića na desnoj obali reke 
Ljuta. Iako je od tada prošlo više d 22 godine, i danas se dobro sećam da su 
nas Ljućani zaista lepo primili i da je na zakazanu konferenciju došlo sve, i 
muško i žensko što je u ono vreme bar za žene, u ovom kraju bila retkost, s 
obzirom da su meštani po etničkoj pripadnosti Muslimani. Za naš vod je odmah 
pripremljena večera, a posle smo nastavili konferenciju, naravno uz cigaretu i 
ječmenu kafu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Stanovnici Ljute koji su prisustvovali konferenciji postavljali su nam više 
interesantnih pitanja. Mi smo im odgovarali i na koncu oni su udovoljili našem 
traženju, prikupivši sutradan do 8 sati 30 komada sitne stoke, oko 200 kg 
hleba, 3 kg krompira i nešto brašna.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U toku noći jedan od stanovnika Ljute prišao mi je i u poverenju rekao da 
se kod Dževlan Ibre nalazi &quot;na čuvanju 12 komada dobrih jalovih 
goveda&quot; dopremljenih ovde iz sarajevskog polja i to od ljudi koji navodno 
ne vole partizane, pa nam preporučuje da uzmemo to sve. Ovim je samo bilo potvrđeno 
ono što mi je rekao Jovo Puzić, sada nešto konkretnije. Stanovnici sela Ljuta 
ne samo da su udovoljili našem traženju za ovo već su sutradan dali 
sprovodnike koji su nam pomogli da do komande mesta oteramo stoku i ponesemo 
hranu. Dževlan Ibro, od koga smo uzeli onih 12 grla goveda, je takođe išao sa 
nama, kunući se u toku četiri časa putovanja da su<span style="font-variant:
small-caps"> </span>goveda njegova i samo njegova.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Dolaskom 
u komandu mesta, odmah smo se javili drugu Tupari, komandantu mesta i u najkraćem 
obavestili o svemu, posebno o Dževlan Ibri, iznoseći ovo kao problem, jer ne 
znamo šta da uradimo sa stokom. Drug Tupara nam je rekao:<o:p>
</o:p>
</span></p>
<p class="MsoNormal" style="text-indent:11.0pt;line-height:91%"><span lang="DE" style="mso-ansi-language:DE">— 
Tu nema problema. Sedite, i uverićete se da će nam Ibro reći pravu istinu, 
jer se radi o starijem čoveku koji veruje u ono u što mi ne verujemo. Uveravam 
vas da će reći istinu!<o:p>
</o:p>
</span></p>
<p class="MsoNormal" style="text-indent:11.0pt;line-height:91%"><span lang="DE" style="mso-ansi-language:DE">Dževlan 
Ibro je pozvan u komandu. Tupara do kraja ozbiljan, stavi desnu ruku na grudi, 
okrenu se prema Dževlan Ibri i upita ga:<o:p>
</o:p>
</span></p>
<p class="MsoNormal" style="text-indent:11.0pt;line-height:91%"><span lang="EN-GB">— 
Valaj i bilaj, dina ti Ibro, reci pravo jesu li goveda tvoja ili nisu?</span></p>
<p class="MsoNormal" style="text-indent:18.0pt"><span lang="EN-GB">Ibro ga 
pogleda i sa još većom ozbiljnošću, reče:</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
E valaj, dina mi, goveda nisu moja — i u istom momentu nas napusti, ne rekavši 
više ni reči.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Kada 
smo izašli iz prostorije, ostali Ljućani nam rekoše da je Ibro odmah pošao 
za Ljutu. Tupara je zaista poznavao običaje meštana više od nas. Njegov metod 
prilaženja bio je bolji i ubedljiviji. Mi smo mu se divili kako je brzo došao 
do prave istine, što mi nismo uspeli ni za 4—5 sati razgovora sa Dževlan 
Ibrom. Ljućanima su date potvrde za sve ono što su dali za NOV, tako da smo se 
s njima oprostili i zahvalili im se na gostoprimstvu i velikoj pomoći našoj 
vojsci.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Od 
svega onoga što smo dobili u Ljutoj, komanda mesta je uzela za svoje potrebe 
samo deo sitne stoke, a sve ostalo dala je za potrebe naše brigade. Istina je 
da ovo nije moglo ni iz daleka zadovoljiti potrebe brigade u ishrani, ali ako se 
ima u vidu činjenica da smo danima gladovali, ovo je značilo mnogo.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Mirko KECMAN</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Pored mene, članovi ove komisije su bili: Đuro Bajić, Blažo Rodić, 
    Nikica Pilipović, Sava Stupar i Đuro Rodić.<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="DE" style="mso-ansi-language:DE"> 
    Danas selo Ljuta nije ono što je bilo 1943. godine. Ljuta je 1950. godine 
    dobila osnovnu školu, a 1955. i 1956. godine izgrađen je put Kalinovik — 
    Ljuta, otvorena su šumska radilišta, gde se zaposlilo dosta Ljućana.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_65.htm"><b>Prethodni dokument</b></a></TD>
<TD><a href="31_67.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

