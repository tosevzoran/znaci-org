<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_5.htm"><b>Prethodni dokument</b></a></TD><TD><a href="4_14_1_7.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>

<p align="center"><strong>PROGRAM ČETNIČKOG POKRETA DM OD SEPTEMBRA 1941. ZA VREME I POSLE
  ZAVRŠETKA DRUGOG SVET-SKOG RATA UPUĆEN IZBEGLIČKOJ VLADI KRALJEVINE
  JUGOSLAVIJE<sup>1</sup></strong></p>
<p></p>
<p align="center">Prilog I<sup>3</sup></p>
<p>I. Rad za vreme trajanja rata;</p>
<p>II. Rad u prelaznom vremenu;</p>
<p>III. Pripreme za normalno stanje i</p>
<p>IV. Pitanje unutrašnjeg uređenja &#8212; socijalnog i političkog.</p>
<p align="center">I  Tačka</p>
<p>1. Održavanje neprijateljskog stava prema okupatorima i njihovim
  pomagačima, ali za sada, do daljeg, ne ulaziti u neposredne borbe osim
  u slučajevima samoodbrane kao što je slučaj u Hrvatskoj.<sup>4</sup></p>
<p>Zainteresovan da te ustaničke snage potčini pod svoju komandu, Draža
  Mihailović je avgusta i septembra 1941. uputio svoje opunomoćenike (oficire, podoficire i žandarme) u istočnu Bosnu (vidi dok.
  br. 3). Njegov plan nije bio da te snage usmeri protiv okupatora i
  ustaških jedinica, već da ih upotrebi za borbu protiv NOP-a. U jesen
  1941. i u prvoj polovini 1942. predstavnici četničkog pokreta DM su sa
  okupatorom i ustaškim vlastima NDH sklopili pismene sporazume o
  zajedničkoj borbi protiv NOP-a (vidi dok. br. 19, 31, 61 i 74).</p>
<p>Stoga,</p>
<p>Uticati da i drugi narodni faktori zauzmu takav stav. Gde se radi o
  samoodbrani srpskog elementa kao u Hrvatskoj podržavati i po mogućstvu
  dirigovati borbom;</p>
<p>2. Nastojati da se po svaku cenu onemogući građanski rat među Srbima i u tom pravcu uticati i na druge;</p>
<p>3. Smatrati vladu u emigraciji legalnom vladom dok rat traje i po mogućnosti održavati vezu sa njom;<sup>5</sup></p>
<p>4. Naći pouzdane ljude na terenu preko kojih će se vršiti ono što se zaključi;</p>
<p>5. Nastojati da se organizacija proširi na sve zemlje.</p>
<p align="center">II  Tačka</p>
<p>Pripremati da bi u danima sloma mogli izvršiti ove akcije:</p>
<p>a: da kazni sve one koji su na zločinački način služili neprijatelju
  i koji su svesno radili na istrebljenju srpskog naroda; b: omeđiti
  &#187;defakto&#171; srpske zemlje i učiniti da u njima ostane samo srpski živalj;</p>
<p>v: posebno imati u vidu brzo i radikalno čišćenje gradova i njihovo popunjen je svežim srpskim elementom;</p>
<p>g: izgraditi plan za čišćenje ili pomeranje seoskog stanovništva sa ciljem homogenosti srpske državne zajednice;<sup>6</sup></p>
<p>d: u srpskoj jedinici kao naročito težak problem uzeti pitanje muslimana i po mogućnosti rešiti ga u ovoj fazi,<sup>7</sup> i</p>
<p>e: unapred odrediti koje i kakve jedinice treba da provode izvršenje programskih tačaka pod b, v. g. d,.</p>
<p align="center">III&nbsp;  Tačka</p>
<p>1. Ideal je jaka i homogena srpska državna jedinica
  politički i ekonomski sposobna za život.<sup>8</sup> Ona će poslužiti kao takva
  bahninke<sup>9</sup> širim političkim kombinacijama, i</p>
<p>2. Izabrati stručne ljude za pripremanje dokumentacije ovog cilja za konferenciju mira.</p>
<p align="center">IV&nbsp;Tačka</p>
<p>1. &#8212; U pogledu unutrašnjeg političko-socijalnog uređenja sada ne tretirati.</p>
<p align="center">&nbsp;</p>
<p align="center">M.P.<sup>10</sup></p>
<br>
<b class=medtxt><p><sup>1</sup> Original (pisan na mašini, ćirilicom) u Arhivu VII, fond Arhiva
  emigrantske vlade i, vojske (dalje: AEV), k. 162, reg. br. 34/1
  (VK-Y-53). Taj fond je ranije nosio oznaku &#187;Kairska arhiva&#171; (Ka).</p>
<p><sup>2</sup> i <sup>3</sup> Trima tačkama je obeležen tekst referata šefa Vojnog kabineta
  izbegličke kraljevske vlade majora Zivana Kneževića, upućenog 26.
  januara 1942. predsedniku vlade Slobodanu Jovanoviću. Uz referat je,
  kao prilog I, dat tekst Programa koji redakcija objavljuje. Pored
  ostalog, u referatu, Z. Knežević ističe: da u dosijeu &#187;Draža&#171; koji je
  primio od ranijih šefova Vojnog kabineta (Milana Radovića, divizijskog
  generala, i Velimira Ranosovića, brigadnog generala) nije našao
  izveštaj dr Miloša Sekulića, pa ga je pozvao i na osnovu njegovog
  izlaganja sačinio ovaj referat i Program. Originalni izveštaj dr M.
  Sekulića nalazi se u Arhivu SFRJ, a kserokskopija u Arhivu VII, ča, k.
  20, reg. br. 12/2. Uz original, koji je smešten u Arhivu SFRJ, nalaze
  se i prilozi: 1. &#187;Memorandum Srpske pravoslavne ofkve predat avgusta
  meseca generalu Dankelmanu zapovedniku nemačke oružane sile u Srbiji&#171;,
  2. &#187;Apel srpskom narodu&#171;, 3. &#187;Proglas vojvode Koste Pećanca četnicima i
  srpskom narodu&#171;.</p>
<p><sup>4</sup> Reč je o kvislinškoj NDH. Njene ustaške jedinice su neposredno po
  formiranju, a naročito posle napada Nemačke na SSSR, preduzele opštu
  akciju genocida protiv srpskog stanovništva koje je živelo na području
  NDH. Radi spašavanja života i Imovine, srpski narod je na to odgovorio
  oružanim otporom koji je u nekim krajevima (Hercegovina, istočna i
  zapadna Bosna, Lika i deo Dalmacije) poprimio karakter ustanka.</p>
<p><sup>5</sup> Vlada Kraljevine Jugoslavije je 15. aprila pobegla iz zemlje
  avionom iz Nikšića (kralj Petar je pobegao dan ranije). Po dolasku u
  Atinu, 17. aprila se prebacila u Aleksandriju a zatim u Jerusalim,
  odakle je, po grupama, otišla u London; prva grupa sa kraljem i delom
  vlade stigla je u London 21. juna 1941 (Arhiv VII, otkupljena građa, k.
  8, III deo Memoara generala Dušana Simovića &#8212; dalje: Memoari D.
  Simovića, III). &#8212; Kad je formirao štab na Ravnoj gori, Draža Mihailović
  je (u drugoj polovini maja i tokom juna) glavnu akciju usmerio na
  povezivanje sa organima britanske obaveštajne službe; na tom zadatku je
  radila njegova organizacija u Beogradu koristeći se vezama sa turskim i
  američkim poslanstvom u Beogradu (Arhiv VII, mf. Bileća 2, sn. 623-627:
  izveštaj delegata Kraljevine Jugoslavije za Bliski i Srednji istok od
  22. avgusta 1941).</p>
<p>Jula 1941. Draža Mihailović angažuje raspoložive snage (četničku
  organizaciju u Beogradu i pomenute kanale turskog i američkog
  poslanstva) da se poveže i sa emigrantskom vladom Kraljevine
  Jugoslavije u Londonu (Arhiv VII, AEV, k. 163, reg. br. 14/4: telegram
  otpravnika poslova jugoslovenskog poslanstva u Lisabonu o poruci Draže
  Mihailovića). U svojim Memoarima, D. Simović o toj poruci piše:</p>
<p>&#187;Prva vest o stvaranju ustaničkog jezgra na Ravnoj Gori na planini
  Maljenu (tako u prepisu &#8212; prim. red.) doneo je jedan strani diplomata
  na prolazu iz Beograda kroz Li-sabon i tamo predao zast. poslanika
  Kojiću, koji mi je istu dostavio u London po specijalnom kuriru. Taj
  izveštaj sam primio početkom avgusta 1941. U izveštaju je bilo navedeno
  inicijalima ime komandanta, ,D.M.' i date talasne dužine i vreme za
  hvatanje radio-telegrafske veze. Izveštaj je potpisao đštab. major,
  Z.P.T. koga sam odmah po rukopisu poznao, da je to Žarko P. Todorović.
  Pošto je izveštaj bio znatno ranijeg datuma i vreme za hvatanje veze
  određeno u julu, to svi pokušaji britanske tajne radio-službe da tu
  vezu uhvati nisu uspeli. Krajem avgusta primio sam još jedan takav
  izveštaj, koji je porodica Bajloni donela iz Beograda u Lisabon&#171; (Arhiv
  VII, Memoari D. Simovića, III, str. 35).</p>
<p>Dušan Simović (1882, Kragujevac &#8212; 1962, Beograd), armijski general
  JV, učesnik balkanskih ratova i I svetskog rata; do II svetskog rata:
  komandant vazduhoplovstva, načelnik Glavnog generalštaba a izvesno
  vreme i penzioner, od novembra 1940. komandant vazduhoplovstva. U puču 27. marta jedan od organizatora, a posle puča predsednik vlade.
  Pred kraj aprilskog rata 1941. sa vladom i dvorom emigrirao u London.
  Kao predsednik izbegličke vlade prihvatio četnički pokret DM i,
  prikazujući ga kao pokret otpora, radio na njegovom afirmisanju i
  priznanju od strane vlada antihitlerovske koalicije, do 11. januara
  1942, kada je smenjen i na njegov položaj došao prof. Slobodan
  Jova-nović. Vlada DFJ mu je odobrila povratak u zemlju. Umro je 1962.
  godine u Beogradu.</p>
<p>&#8212; Žarko Todorović (1907, Beograd &#8212; Pariz), major vojske Kraljevine
  Jugoslavije (brat Boška Todorovića), pre II svetskog rata na radu u
  Obaveštajnom odeljenju Glavnog generalštaba. U leto 1941. rukovodilac
  obaveštajne službe u četničkoj organizaciji DM u Beogradu i organizator
  povezivanja četničkog pokreta DM sa britanskom obaveštajnom službom i
  izbegličkom vladom Kraljevine Jugoslavije. Do polovine 1943. komandant
  zamišljene četničke Komande severnih pokrajina (Vojvodina i Slavonija),
  kada su ga Nemci uhapsili i poslali u zarobljeništvo. Posle rata ostao
  u Francuskoj gde je penzionisan kao francuski oficir.</p>
<p><sup>6</sup> i <sup>8</sup> O zamišljenoj &#187;Velikoj Srbiji&#171;, vidi dok. br. 1.</p>
<p><sup>7</sup> Stav četničkog pokreta DM prema Muslimanima bio je da ih
  treba sistematski fizički uništavati u toku rata a one koji ne budu
  uništeni, iseliti u Tursku i na njihovu teritoriju naseliti srpsko
  stanovništvo. U ostvarivanju plana o uništenju Muslimana, četnički
  pokret DM je decembra 1941. i avgusta 1942. na području Foče i početkom
  1943. na teritoriji Sandžaka izvršio pokolje nad Muslimanima (vidi dok.
  br. 161). Draža Mihailović je u ličnoj beležnici o stavu prema
  Muslimanima, zapisao: &#187;Pitanje muslimanskog stanovništva potrebno da
  reši vlada. &#8212; Musl. st. je svojim držanjem dovelo do toga da ih naš
  svet više ne želi i neće da ima u svojoj sredini. Potrebno je još sad
  da se pripremi iseljavanje u Tursku ili ma gđe van nale teritorije. Na
  dan ustanka oni će svi biti pokrenuti sa svojih naselja a što niko neće
  moći sprečiti. &#8212; U danom momentu svi muslimani ima da budu pokrenuti sa
  svojih ognjišta. Oni koji su bliži hrvatskim oblastima tamo &#8212; glavno je
  da svi budu pokrenuti&#171; (Arhiv VII, Ča, k. 1, reg. br. 17/3-18).</p>
<p><sup>9</sup> Tako u originalu, moguće &#187;balkanskim&#171;.</p>
<p><sup>10</sup> Okrugli pečat: &#187;Predsedništvo vlade Kraljevine Jugoslavije &#8212; Vojni kabinet London&#171;.</p></b>


<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_5.htm"><b>Prethodni dokument</b></a></TD><TD><a href="4_14_1_7.htm"><b>Sledeci dokument</b></a></TD></TR></TABLE></CENTER>
</body>