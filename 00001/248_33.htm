<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_32.htm"><b>Prethodna strana</b></a></TD>
<TD><a href="248_34.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center;line-height:150%"><b style="mso-bidi-font-weight:normal"><span lang="HR" style="font-size:14.0pt;
mso-ansi-language:HR">TUZLANSKI LEKARI – OČEVE KOLEGE<o:p>
</o:p>
</span></b></p>
<p class="MsoNormal" style="text-align:justify;line-height:150%"><b style="mso-bidi-font-weight:normal"><span lang="HR" style="font-size:14.0pt;
mso-ansi-language:HR">&nbsp;<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U osvrtu na vreme izmedju dva rata čini se da je u Tuzli tada bilo malo, 
tek nekoliko lekara. Medjutim, ako se nabroje sva meni poznata imena, vidi se da 
ih je bilo dvadesetak.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Bez namere da ovde izričem bilo kakav sud o liku i stručnosti očevih 
kolega, zabeležiću samo kako sam ih zapamtila i šta sam znala iz razgovora s 
mojim roditeljima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>O doktoru Ledereru, najstarijem od svih, pisala sam posebno („Vila 
Azra“), pošto su roditelji s njima imali najviše kontakta i uzajamnih 
poseta.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Doktor Milan Jovanović bio neosporno je lekar najvišeg profesionalnog 
ugleda, ne samo kao vrsni hirurg, već i kao dugogodišnji upravnik tuzlanske 
bolnice. Diplomirao je u Gracu i bio dobrovoljac u prvom svetskom ratu. 
Dvanaestak godina stariji od oca, nije mu bio blizak ni generacijski, a ni 
profesionalno. Ipak, otac ga je izuzetno cenio i govorio je o njemu uvek s 
velikim uvažavanjem. Iako smo se naselili u stanu gde je ranije stanovao 
Jovanović s porodicom, nismo imali bližih kontakata, ni uzajamnih poseta. 
Doktor Jovanović bio je izrazito porodičan čovek i sve slobodno vreme 
provodio je u društvu svoje žene Katinke i dveju ćerki, Borke i Branke. Po 
njemu se mogao navijati časovnik i kad god sam pred polazak u školu pogledala 
kroz prozor, doktor Jovanović je oko 7 sati žurnim korakom išao ka bolnici. 
Izgledom je bio lepih produhovljenih crta, srednjeg rasta, prosed, i uvek 
besprekorno obučen. Nije bilo ničeg nametljivog u njegovom ponašanju, sve je 
bilo skladno i otmeno. Njegova žena Katinka, bila je prava lepotica, nešto viša 
rastom od muža, sa prekrasnom ukovrdženom kosom. Mogli smo je videti u šetnji 
s mužem pod ruku, i leti na bazenu, gde se rado kupala. Da bi izbegao hapšenje 
i ustaški teror 1941, doktor je uspeo da se prebaci u Srbiju – jedan nemački 
oficir koga je operisao u bolnici pristao je da ga u prtljažniku vojnih kola 
prebaci preko mosta na Drini.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Doktor Milan Nešković, očev kolega iz Doma narodnog zdravlja, nije bio 
naročito omiljen u našoj kući. Koji su sve bili razlozi očevog animoziteta 
prema Neškoviću, teško je reći, ali ono što je izvesno – otac ga je 
smatrao režimskim čovekom. Naročito ga je pogodio način na koji su 
penzionisali doktora Lederera, u čemu je po očevom mišljenju Nešković igrao 
odredjenu ulogu. Šta je u stvari bilo, ostalo je prilično nejasno. Tek, prema 
majci i meni doktor Nešković bio je izuzetno ljubazan, uvek se zaustavljao, 
pozdravljao se sa nama. Sa suprugom Zorom, ćerkom Pere Stokanovića, nije imao 
dece, živeli su povučeno i prilično izdvojeno. Uglavnom mislim da je otac 
malo preterivao u osudi doktora Neškovića. Ipak, jako se obradovao kad je čuo 
da se Nešković u leto 1941, uz pomoć svog tasta Pere Stokanovića, spasao i 
prebegao sa ženom u Srbiju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>I doktor Dragutin Bućić bio je po godinama stariji od oca. Diplomirao 
je još pre prvog svetskog rata, bio dobrovoljac na strani Srbije. Rodom iz Užica, 
trajno se nastanio u Tuzli. Otac je rado pominjao Bućića kao čoveka koji je 
zavoleo Bosnu kao svoj rodni kraj, i snalazio se u njoj kao pravi Bosanac. Taj 
prosedi, punačak čovek, sa žućkastom kosom, bio je neka vrsta sirotinjskog 
lekara, pošto je kao „gradski fizikus“ imao svoje prostorije u Opštini gde 
mu se svako mogao obratiti za pomoć. Nadgledao je sanitetsku ispravnost javnih 
kuhinja, česmi, bunara i aščinica, pa i onih koje su u kolicima raznosile aščije 
po pijaci i oko nje. Ponekad je doktor Bućić upućivao svoje pacijente časnoj 
sestri Friciki u Klosteru, koja se bavila travarstvom. Živeo je sam u lepoj, 
novoj jednospratnici gde je imao stan i ordinaciju. Kako nije imao dece, pomagao 
je školovanje dvojice svojih sestrića u gimnaziji – Dragog i Djordja Tešića. 
Omiljen kao čovek, popularan kao lekar, doktor Bućić je doživeo podršku 
nekolicine sugradjana koji su mu pomogli da prebegne na vreme u Srbiju. Prema 
kazivanju njegovog sestrića prof.dr. Dragog Tešića, Bućiću su došla u kuću 
trojica prijatelja Muslimana (imena nisu poznata), i predložili mu da se 
spakuje i da sa stvarima i mladjim sestrićem Djordjem udje u vagon na stanici 
koji će oni zapečatiti i uputiti preko Sarajeva za Užice. Tako je i bilo. Bućića 
je poslužila sreća – stigao je uskotračnom prugom preko Višegrada do Užica 
u leto 1941. On je, kao i mnogi drugi uspeo da prebegne u Srbiju gde je ostao do 
kraja rata, ali se posle rata vratio u Tuzlu na svoje staro mesto. Ljudi su 
radosno saopštavali „vratio se Bućo“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>O doktoru Dojmiu sam više slušala nego što sam ga zapamtila. Znam da 
ga je otac cenio i kad je doktor Dojmi otišao iz Tuzle u Mostar, otac ga je često 
spominjao. Naročito se rado sećao kako su prilikom obilaska sela u tuzlanskom 
srezu, kada je trebalo vršiti vakcinaciju dece, pozivali narod putem velikog 
gramofonskog zvučnika da dodje na mesto gde su vršili vakcinaciju. Očigledno 
je doktor Dojmi bio domišljat i duhovit čovek i kao takav je ostao u sećanju. 
Mnogo godina kasnije, posle rata doktor Suljo Azabagić mi je pričao da je u 
Milanu pronašao doktora Dojmia, posetio ga je i tom prilikom su se podsećali 
njegovog službovanja u Tuzli.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U bolnici je radio doktor Nikola Ilić koji je ponekad navraćao kod oca 
u Dispanzer. Bio mu je približan po godinama, a znali su se još iz 
gimnazijskih dana. Medjutim, ne znam šta se desilo, tek otac je došao kući 
jednog dana vidno potresen i saopštio nam da je doktor Ilić umro. To je bio 
prvi smrtni slučaj medju očevim kolegama, bila je reč o relativno mladom čoveku. 
Sećam se njegove lepe plavokose sestre, nosila je crninu za bratom. Ostala braća 
Ilić, preživela su rat.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Nekoliko godina pred rat došao je u Tuzlu doktor Livio Pjerotić rodom 
iz Dalmacije, mislim da je radio u Kreki. On je bio tuzlanski zet, naime njegova 
žena Beba bila je jedna od sestara Sepe iz Kreke. Visoka, mršava žena sa 
dvoje male dece, i doktor krupan Dalmatinac – govorilo se da voli dobru 
kapljicu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pošto je doktor Jovanović prebegao u Srbiju Pjerotić se uselio u 
njegov stan iznad Apoteke „Zvijezde“. Kad nas je Pjerotić jednom pozvao da 
kod njega saslušamo ploče sa Betovenovom Devetom simfonijom koje je njegov šurak 
doktor Podvinec doneo iz Zagreba, majka je odbila i kazala da neće da ide u 
stan odakle su Jovanovići morali da pobegnu. Tako smo otac i ja otišli sami na 
to slušanje, sedeli smo u lepoj trpezariji i odslušali Devetu simforniju što 
je oca oduševilo. Kasnije, posle očevog odlaska na Majevicu Pjerotić je došao 
kod nas i obavestio majku da će ustaše doći da rekviriraju ordinaciju i ceo 
inventar – rendgen, kratkotalasni aparat i drugo. Predložio je majci da on 
kupi od nas Simensov kratkotalasni aparat i dao je majci 10.000 kuna, što je 
bilo dovoljno za neku kilu hleba. Tražio je i ostalo – tepihe, knjige i 
delove nameštaja, što je majka odbila. Inače, Pjerotić je bio saradnik NOP-a 
još od 1941. i činio je usluge NOP-u, s obzirom da je kao Hrvat mogao da dodje 
do raznih korisnih informacija. Slučaj je hteo – to je ono po čemu ću doživotno 
pamtiti doktora Pjerotića, - da smo se jednog dana u proleće 1942. sreli pred 
Gimnazijom i da mi je upravo on potvrdio da je otac poginuo prilikom četničkog 
napada na Štab majevičkog odreda u Vukosavcima, te da to saopštim majci. Ako 
je do tada i bilo neke nade, sad je postalo jasno – oca više nema. Jurila sam 
kući sva u suzama, ne znam kako sam stigla i šta sam rekla majci.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za doktorku Radojku Mijović malo bih mogla da kažem. Nismo se s njom 
družili, sem što smo se često sretali u Domu, i na ulici. Otac je cenio njenu 
ozbiljnost i predanost poslu, ali nekih prisnijih veza nije bilo. Čudno je da 
se majka koja je kao i Radojka bila rodom iz Srbije, nije više sprijateljila s 
njom. Medjutim, kao sama žena bez porodice, ona se nije mnogo družila. Njen život 
je bio kratak, umrla je u godinama uoči rata.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Doktorica Rosa Hadži-Vuković, mlada žena i mlad lekar, još neudata, 
došla je 1939. sa službom u tuzlansku bolnicu. Izrazito smedja, bele puti, tek 
je počela lekarsku karijeru, kad je u leto 1941. dobila poziv sa slobodne 
teritorije na Majevici da im dodje u pomoć. Iako nije bila komunista, Rosa se 
odazvala pozivu i već u jesen 1941. našla se na Majevici gde je bila jedini 
lekar za ranjene partizane. Kad je otac stigao na Majevicu, žene s decom 
stajale su u dugom redu pred kućom gde je bio štab. Februara 20-og 1942. 
prilikom četničkog napada, otac je poginuo medju prvima, a Rosa je pala živa 
u ruke četnicima koji su je mučki i bez milosti ubili u njenoj 29-oj godini.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Doktorka Jelena Šervavicka dospela je u Tuzlu nekoliko godina pred rat. 
Dotada su se lekari smenjivali u Školskoj poliklinici, a njenim dolaskom školska 
omladina dobila je svog lekara koji je bio isključivo poliklinički lekar. Nešto 
starija od oca, nama deci bila je pomalo smešna, što zbog ruskog izgovora, a 
što zbog odlučnog, muškog nastupa. Poneko ju je zvao Šašavicka, da li iz 
neznanja, ili namerno. Diplomirala je medicinu u Odesi, otac joj je bio ugledni 
ruski arhitekta koji je gradio palate u raznim krajevima, ali najviše oko Crnog 
mora. Nastavio je da gradi i posle revolucije, ali je ubrzo umro od neke 
epidemije. Tako su ona, majka i mladja sestra odlučile da podju brodom iz Odese 
sa belogardejskom emigracijom. Kako nam je kasnije pričala, mislile su da odu 
malo u inostranstvo, pa da se ubrzo vrate. To „ubrzo“ trajalo je ceo život. 
Na brodu se upoznala sa mladim pravnikom za kog se ubrzo udala. Njen muž je bio 
sudija u Okružnom sudu, dece nisu imali. Tek posle rata, kada se naselila u 
Primorju, majka i ja smo je obilazile u njenoj kući u Crikvenici, a ona nas u 
Beogradu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Doktor Eugenije Šerstnjev, vojni lekar, ruski emigrant, oženjen bivšom 
balerinom koja je imala sina iz prvog braka, Josifa Sidorova. Šerstnjev je od 
početka stao na stranu NOP-a i zajedno s ocem, uspeli su da izvuku iz zatvora 
Arkadija Rudomina, studenta i aktivistu KPJ koji je bio pretučen u policiji, i 
da ga nekako smeste u bolnicu. Šerstnjev je sa ženom bio veliki pregalac na 
polju zdravstvenog prosvećivanja. Njegov posinak bio je skojevac u tuzlanskoj 
organizaciji 1941-1943, a posle rata je iselio u Kanadu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Neku godinu pred rat, u Tuzlu je doselio doktor Andrija Nuić. Stanovao 
je u Klosterskoj ulici gde je imao privatnu ordinaciju. Izgleda da je doktor Nuić 
bio jedini lekar hrvatske nacionalnosti. Ne znam tačno u kojoj je ustanovi 
radio. Izgledom i pojavom Nuić je bio korektan sugradjanin, ali s ocem nije 
imao bližeg kontakta, mada ga je pozivao kad su mu deca bila bolesna. 
Prelistavajući kataloge u raznim bibliotekama, naišla sam na podatak da je 
doktor Nuić bio autor studije „Narodna medicina u Bosni“. Ne sećam se kad 
je otišao iz Tuzle.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U doktoru Voji Vasiljeviću zubaru, otac je imao prijatelja s kojim se 
rado družio. Vojo je bio veseo, društven čovek, oženjen Milicom, ćerkom 
Vase Glušca, dugogodišnjeg direktora Tuzlanske gimnazije. Milica je, svakako, 
bila jedna od najlepših žena u Tuzli. Njena sestra Danica, profesor, udala se 
za očevog druga i kolegu iz Beča, doktora Miloša Aranickog – živeli su u 
Novom Sadu. Kad je Vojo negde pred rat kupio nova kola, pozvao je oca da mu 
pravi društvo, pa su išli na turneju po jadranskoj obali i ostali su na putu 
desetak dana. Kao mnogi drugi, Vojo je 1941. izbegao s porodicom u Srbiju. Posle 
rata, negde 50-ih godina, srela sam Voju u Beogradu, gde mi je rekao: „Ovo su 
teška vremena, bilo bi mi lakše da je Mustafa ostao živ“. Umro je relativno 
mlad.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U Školskoj poliklinici je posle Voje Vasiljevića deci popravljao zube 
doktor Strahinjić. Mladolik, ali sede kose, Strahinjić je bio blag i delikatan 
u ophodjenju s decom. Bio je bečki djak, rodom iz Žepča,<span style="mso-spacerun: yes">&nbsp; 
</span>oženjen našom sugradjankom Nadom Ristić. Dugo godina sam nosila plombe 
koje je izradio dr Strahinjić.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Po strani od našeg gradskog života, u Lukavcu je živeo i radio doktor 
Jurinac. Stariji od oca, kretao se u svom društvu, a u Tuzlu je dolazio svojim 
kolima. Sećam se dobro tih kola, leti su bila sa otvorenim krovom. Oblačio se 
sportski, uvek s kačketom na glavi. Jurinac je bio razdvojen od žene s kojom 
je imao kćerku, koja je kasnije postala operska pevačica. Otac ga je često 
spominjao, ali nekog bližeg druženja nije bilo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U Kreki je godinama radio kao rudnički lekar doktor Vukašin Babunović. 
Skroman i veoma povučen čovek, lečio je rudare i solare ne samo u ambulanti, 
već je obilazio pacijente i po kućama u Kreki, na Moluhama i u Bukinju. 
Njegova žena, moderna i sposobna, vozila je kola što je bila prava retkost. Za 
vreme jedne provale u organizaciji NOP-a, 1942. uhapšen je dr Babunović i 
zajedno sa ženom sproveden u logor, odakle se nisu vratili. Za njima je ostao 
sin-jedinac.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U Kreki su radili lekari, bračni par Lauškin, ruski emigranti. Znala 
sam ih samo iz vidjenja. Njihov sin je bio isto lekar, simpatičan, mladji čovek. 
Otišli su negde iz Tuzle.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Doktor Fuad Idrizbegović bio je jedan od retkih lekara – Muslimana. 
Radio je u Zavodu za socijalno osiguranje, a stanovao je sa ženom i kćerkom u 
kući porodice Stajčić nasuprot Kamenom sudu. Njegova žena lepa i elegantna 
bila je rodom iz Vojvodine, poreklom Jevrejka, mislim da se zvala Jolanda. Sa 
njihovom kćerkom Mimicom sam se neko vreme družila i zalazila često kod njih, 
pošto su imali lepo, prostrano dvorište. Mimica je bila plavokosa devojčica 
andjeoske lepote čijoj su se zlatnoj kosi divili i dečaci i devojčice. Bila 
je jedinica kao ja, pa je tražila društvo za sebe. Ne znam da li je doktor 
Idrizbegović imao i privatnu praksu. Znam da je mnogo godina posle rata proveo 
sa službom u Tuzli – tada su stanovali na uglu bolničke i Konjaničke ulice, 
u stanu iznad Jusufbegovića apoteke. Sestra doktora Idrizbegovića bila je 
udata za Mujbega Rustembegovića, koji je neko vreme bio sreski načelnik u 
Gradačcu i pomogao je mojim stričevima da se oslobode iz zatvora u leto 1941.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U jesen 1941. pojavio se u Tuzli nekim službenim poslom zagrebački 
lekar doktor Joža Kajfež. Tom prilikom bio je u poseti kod svoje svastike 
profesorice Milice Ćesarević, čijom je sestrom bio oženjen. Tada se upoznao 
s ocem i boravili su često zajedno. Ovim čovekom otac je bio oduševljen, i opširno 
je prepričavao susrete s njim. Doktor Kajfez i njegova žena Draga poginuli su 
spasavajući ranjenike u NOV-u – dece nisu imali.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Po priči i po čuvenju znala sam za doktora Kostića koji je umro pre 
mog odrastanja. On je radio u bolnici, oženjen Bečlijkom, imali su sina Jožu. 
Kad je završio medicinu Joža se zaposlio u istoj bolnici kao i njegov otac. Živeo 
je s majkom, nije bio oženjen, veoma delikatan i prefinjen mladić, ali sasvim 
drukčiji od naših ljudi. Sam njegov izgovor bio je pomalo stranački, valjda 
od majke Švabice. Razne priče o njemu i njegovoj majci, bile su samo glasine, 
koje obično u provinciji izazivaju neobični ljudi, drukčiji od nas.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Doktori Risto Jeremić, Metiljević, Djokić, Foglar i drugi, bili su mi 
nepoznati – samo sam slušala o njima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>O zagrebačkim lekarima-Jevrejima koji su u jesen 1941. došli u Tuzlu biće 
posebno reči.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Da li je neko od tuzlanskih lekara imao rentgen-aparat nije mi poznato. 
Medjutim, otac je pokazivao interesovanje za pregled pluća i rad na rentgenu, 
pa je u avgustu 1936. boravio na letnjem kursu u sanatorijumu Novi Marof kod 
doktora Nojbauera. Vratio se oduševljen i posle nekog vremena uspeo je da na 
otplatu kupi Rentgen-aparat i da vrši rentgenske preglede, iako formalno nije 
imao specijalizaciju iz te oblasti. Ljudi su dolazili kod njega na pneumotoraks, 
medju njima i naš sugradjanin Dragiša Trifković.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR">&nbsp;</span></p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_32.htm"><b>Prethodna strana</b></a></TD>
<TD><a href="248_34.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

