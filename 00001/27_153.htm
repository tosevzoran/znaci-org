<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_152.htm"><b>Prethodni dokument</b></a></TD>
<TD><a href="27_154.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext2" align="center" style="margin-top:0mm;margin-right:0mm;
margin-bottom:0mm;margin-left:56.0pt;margin-bottom:.0001pt;text-align:center;
text-indent:-56.0pt;line-height:normal;mso-pagination:widow-orphan lines-together;
page-break-after:avoid;background:transparent"><a name="bookmark146"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext7">SA VOJVOĐANIMA NA DRIN</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext7">I</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Kraljevački 
bataljon je sa položaja na Mokroj gori i Šarganu obezbjeđivao levi bok 
glavnine 1. proleterske divizije sa pravca Višegrada i omogućavao, u isto 
vreme, nesmetan rad minera na rušenju železničke i putne komunikacije Vardište—Kremna. 
Izviđačke patrole su neprekidno izviđale u pravcu Višegrada i planine Tare.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Negde 
oko podne 3. septembra bataljon je dobio odgovoran i delikatan zadatak: da 
zajedno s talijanskim bataljonom &quot;Garibaldi&quot;, koji mu je stavljen pod 
komandu, krene usiljenim maršem preko planine Tare ka Drini, pravcem 
Kremna—Miloševac—Konjska reka—Rastište—Jagoštica, da razbije i 
protera četničke snage i da, sa stvorenog mostobrana na desnoj obali Drine, 
prihvati jedinice 12. (vojvođanskog) korpusa, koje će se 4. ili 5. septembra 
prebaciti iz istočne Bosne preko Drine u Srbiju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Bataljon 
je istoga dana posle podne krenuo prema planini Tari. Bio je sunčan dan. Marševska 
kolona se brzo kretala obroncima planine ka njenom grebenu. S padom mraka vreme 
se naglo izmenilo. Kolona je upala u gustu maglu, jak vetar i kišu. Međutim, i 
pored teških vremenskih uslova i ispresecanog terena bataljon je taj naporni 
marš preko Tare izveo za vrlo kratko vreme, preduzimajući pri tome sve 
potrebne mere obezbeđenja.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Oko 
6 časova</span><span lang="SR-CYR" style="font-size:
7.5pt;font-family:&quot;Times New Roman&quot;;mso-fareast-language:SR-CYR" class="Bodytext4"> 
ujutro,</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5"> u svitanje, dok je još padala 
kiša i bila magla, bataljonska kolona je neopaženo upala u zaselak Galine, 
udaljen tri do četiri kilometra od Drine. Prethodnica bataljona je na jednom 
uzvišenju naletela prvo na četničkog stražara, razoružala ga, a zatim upala 
među četnike, koji su se ispod improvizovane nastrešnice postrojavali da 
prime doručak. Četnici su mislili da su to njihovi ljudi, sve dok u polutami, 
na odblesku vatre ispod kazana, nisu ugledali titovke s petokrakim zvezdama. 
Bilo ih je oko četrdeset. Predali su se bez otpora. Intendantu bataljona 
predali su magacin hrane i raznog materijala, popunjen do tavana.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
isto vreme jedna naša patrola primetila je u magli malu kolonu koja je užurbano, 
skoro trčeći, pokušala da se iskrade iz zaseoka. Uskoro je patrola uspela da 
pronađe ljude posakrivane u kamenjaru. Iznenađenje je bilo veliko: bilo je to 
osam američkih avijatičara, iz oborene &quot;leteće tvrđave&quot;, koje su 
dvojica četničkih podoficira sprovodili sa Romanije u štab Draže Mihajlovića 
na Ravnu goru. Jedan Amerikanac je bio ranjen u nogu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Tom 
prilikom je kod četničkih podoficira nađena vrlo zanimljiva poverljiva pošta, 
koju je Romanijski četnički štab bio uputio štabu na Ravnoj gori. Između 
ostalog, pronađeno je i pismo jednog domobranskog bojnika upućeno na adresu 
Mustafe Mulalića, koji se nalazio pri Dražinom štabu. U pismu su date 
interesantne i opširne informacije o stanju među domobranskim jedinicama na 
komunikaciji Doboj—Sarajevo i predlagane mere koordinacije rada između četnika 
i domobrana oko ponovnog povratka kralja Petra u Jugoslaviju.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Američki 
avijatičari su bili uplašeni. Ko zna šta su im sve o nama pričali četnici! 
Ali prijem na koji su naišli u bataljonu učinio je na njih izvanredan utisak. 
Vrlo brzo su se sprijateljili s našim borcima. Kada su saznali da u blizini Užica 
postoji privremeni aerodrom na koji se spuštaju saveznički avioni, te da 
postoji mogućnost njihovog brzog prebacivanja u Italiju i dalje, radovali su se 
kao deca. Dobivao se utisak da im je velika želja — iako su postali ratni 
drugovi i dobri prijatelji sa borcima iz bataljona — da se što pre reše čudnog 
i teškog, za njihove pojmove nemogućnog mačina borbe i života. Američke 
avijatičare mnogo je iznenadilo učešće Talijana u borbi protiv Nemaca. Do 
tada o tome i o mnogo čemu drugom što se kod nas dogodilo oni pojma nisu 
imali.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Štab 
bataljona je doneo odluku da obrazuje mostobran na liniji selo Jagoštica—Predov 
krst, s tim da Predov krst posedne bataljon &quot;Garibaldi&quot; i da sa tih 
položaja izvrši prihvat Vojvođana. Manjim delovima bataljon je izviđao prema 
Gorici i Brusnici, a patrolama još dublje, prema Višegradu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Jedinice 
12. korpusa počele su prebacivanje preko Drine rano ujutro 6. septembra u 
rejonu sela Luke. Prednji delovi su se prebacili čamcem koji je bio sakriven na 
levoj obali reke.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Vojvođanske 
jedinice su bile premorene i iscrpene. One su oko mesec dana vodile teške borbe 
u istočnoj Bosni i Crnoj Gori sa nemačkim SS-divizij ama i nekim ustaškim i 
domobranskim jedinicama. Korpus je imao mnogo ranjenika i bolesnika, što je 
znatno umanjivalo njegovu manevarsku sposobnost. Odmah posle uspostavljanja 
dodira s delovima koji su prvi bili prebačeni, bataljon je svoje glavne snage 
isturio na Brusnicu i na severnu ivicu sela Zemljica.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
isto vreme kada je počelo prebacivanje prvih delova korpusa počeli su napadi 
jačih nemačkih snaga iz pravca Višegrada na položaje koje su držali naš 
bataljon i bataljon &quot;Garibaldi&quot;, Kako su se prebacivali preko Drine, 
Vojvođani su odmah stupali u borbu radi pojačanja odbrane </span><span class="Bodytext76pt"><sup><span lang="SR-CYR" style="font-family:&quot;Times New Roman&quot;;mso-fareast-language:SR-CYR">K0</span></sup><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">ZU <sup>S</sup>U</span></span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5"> organizovala naša dva bataljona 
za obezbeđenje uspešnog prebacivanja glavnine korpusa.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Neobično 
srdačan je bio susret između komandanta 12. korpusa, generala Danila JTekića, 
zatim drugova Gaja Vojvodića, Nika Đuraševića, Sulejmana Omerovića Cara i 
još nekih sa borcima i starešinama našeg bataljona. Susret je bio veoma topao 
ne samo zbog toga što su naša dva bataljona pružila Vojvođanima dragocenu 
pomoć već i zbog toga što je to, nakon dugog vremena, bio ponovni susret 
ratnih drugova iz 1. proleterske brigade.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext76pt">U</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5"> toku</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext76pt"> 
6.</span><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Bodytext5"> i</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext76pt"> 7.</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5"> 
septembra Kraljevački bataljon i bataljon &quot;Garibaldi&quot;, koji se tom 
prilikom veoma hrabro i uporno borio, zadržali su se sa zaštitničkim delovima 
12. korpusa u borbi sa nemačko-četničkim snagama, sve dok se ceo korpus, sa 
svim bolnicama, nije prebacio preko Drine, i preko planine Tare izvršio marš u 
unutrašnjost Srbije. Oko podne 7. septembra, kada su na Drini ostala samo naša 
dva bataljona s delovima 12. korpusa, neprijatelj je izvršio žestoke i snažne 
napade na naše položade. Pošto je naš zadatak bio potpuno izvršen, nakon 
toga je pod borbom jakih zaštitničkih delova organizovano izvlačenje. 
Kraljevački bataljon i bataljon &quot;Garibaldi&quot; izvršili su posle podne 
7. septembra pokret ka Kremni istim putem kojim su i došli, vodeći sa sobom 
zarobljene četnike i oslobođene američke avijatičare.</span></p>
<p class="MsoNormal" align="right" style="text-align:right"><span style="mso-fareast-language:
SR-CYR">Hajrudin MEHINAGIĆ</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" align="left" style="text-align: left; line-height: 100%; mso-line-height-rule: exactly; background-repeat: repeat; background-attachment: scroll; margin-left: 21.0pt; background-position: transparent"><a style="mso-footnote-id:ftn1" href="#_ftnref1" name="_ftn1" title><sup><span style="mso-special-character: footnote; mso-fareast-language: SR-CYR" lang="SR-CYR">[1]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
    Мустафа Мулалић је пре рата био посланик 
    Југословенске</span> <span lang="SR-CYR" style="font-family:&quot;Times New Roman&quot;;
mso-fareast-language:SR-CYR">националне странке за 
    Грачанички срез у Босни, а после избијања 
    другог светског рата нашао се у четничком 
    покрету као члан Наци- оналног комитета.</span>
  </div>
</div>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_152.htm"><b>Prethodni dokument</b></a></TD>
<TD><a href="27_154.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
