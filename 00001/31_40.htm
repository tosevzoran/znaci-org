<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_39.htm"><b>Prethodni dokument</b></a></TD>
<TD><a href="31_41.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-ansi-language:DE">U 
SELU KOMUŠlNI SAMO ZBOG POLITIČKE AKCIJE</span><span lang="DE" style="mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:11.0pt;text-indent:12.0pt;line-height:
91%"><span lang="DE" style="mso-ansi-language:DE">Početkom januara 1943. 
godine, poslije napada na Teslić, naša 3. četa 4. bataljona dobila je zadatak 
od komandanta Milana Bosnića da obezbijedi jedinice sa pravca Žepča, 
zauzimajući položaje za odbranu iznad sela Komušine. Glavnina čete sa 
komandom trebalo je da se rasporedi po kućama, u selu Komušine. Bio sam tada 
zamjenik političkog komesara čete; Rade Trninić bio je politički komesar, a 
Anđelko Rodić Buđoni komandir čete.<o:p>
</o:p>
</span></p>
<p class="MsoNormal" style="text-indent:12.0pt;line-height:91%"><span lang="DE" style="mso-ansi-language:DE">Prije 
odlaska na ovaj zadatak, pored budnosti i opreznoti, na koju nam je ukazao 
komandant, komesar bataljona Kočo Jovičić i njegov zamjenik Ljubiša Čurgus 
rekli su da obratimo posebnu pažnju na ove momente:<o:p>
</o:p>
</span></p>
<p class="MsoNormal" style="text-indent:13.0pt;line-height:91%"><span lang="DE" style="mso-ansi-language:DE">— 
stanovnici sela su isključivo hrvatski živalj i pod uticajem jake ustaške 
propagande, a znatan broj ljudi je i otišao u ustaške formacije;<o:p>
</o:p>
</span></p>
<p class="MsoNormal" style="text-indent:13.0pt;line-height:91%"><span lang="DE" style="mso-ansi-language:DE">— 
partizanske jedinice nisu bile već dugo prisutne na tome terenu, pa je potrebno 
umješno prići tome narodu i objasniti im ciljeve i značaj NOB;<o:p>
</o:p>
</span></p>
<p class="MsoNormal" style="text-indent:13.0pt;line-height:91%"><span lang="DE" style="mso-ansi-language:DE">— 
izvjestan broj mještana toga sela nalazio se u seoskoj miliciji, radi odbrane 
sela od pljačke četnika koji su se posle ubistva Mladena Stojanovića, Zdravka 
Čelara i ostalih rukoodioca koji su radili na tome području, bili dosta 
omasovili i osilili, vršeći nasilje i teror nad stanovništvom toga kraja, 
naročito nad simpatizerima i pristalicama NOP-a. Iz svega toga shvatili smo da, 
u stvari, idemo u političku akciju.<o:p>
</o:p>
</span></p>
<p class="MsoNormal" style="text-indent:14.0pt;line-height:91%"><span lang="EN-GB">U 
selo smo stigli pred sam mrak 8. januara 1943. godine. Na ulazu smo bili dočekani 
sa nekoliko pucnjeva od seoske milicije koja je u stilu zečije braće bježala 
ispred nas. Pošto smo tamo stigli neočekivano i iznenadno, stanovnici sela počeli 
su da bježe iz kuća u obližnje šumarke. Čudili smo se toj pojavi, jer na to 
nismo navikli. Zašto bježe?</span></p>
<p class="MsoNormal" style="line-height:91%"><span lang="EN-GB">Po stizanju u 
selo najprije smo isturili obezbeđenje u pravcu Žepča i na okolne visove 
postavili straže i patrole. Prvi utisci su nam govorili da je komesar bataljona 
bio dobro informisan o situaciji na tom području, posebno o situaciji u selu 
Komušine. Domaćin kuće u kojoj smo odsjeli i njegova žena, gledali su nas sa 
nepovjerenjem i strahopoštovanjem, čekajući momenat kada će da počne 
&quot;klanje&quot; ili ubijanje, kako ih je već na to vremenom pripremala ustaško-četnička 
propaganda. Započeli smo sa njima malo širi razgovor, ukazujući na to da mi 
nismo ono što o nama propagira okupator i njegove sluge, nego da smo narodna 
vojska koja se bori za njegove interese i ideale. Podvlačeći da je naš 
osnovni zadatak borba protiv okupatora, da su KPJ i partizani sastavni dio našeg 
naroda u toj borbi domaćini su se otkravili pa su počeli i da postavljaju 
mnoga pitanja.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bilo je sve kako treba. Komesar i ja, kao i politički delegati ubrzo smo pošli 
po kućama i objašnjavali narodu značaj i ciljeve NOB-e, mada je bilo vrlo 
malo naroda u selu, osim onih starijih po godinama, i djece. </span><span lang="EN-GB">Većina 
se negdje sklonila.</span></p>
<p class="MsoNormal" style="line-height:91%"><span lang="EN-GB">Kada smo završili 
sa ovim upoznavanjem, povratili smo se u kuću gdje je bila smještena komanda 
čete i zamolili domaćicu da ako ima bilo šta za pojesti da nam da. Ona je 
onako još uvijek preplašena rekla da nema ništa skuvano, nego samo božićne 
pečenice i pšeničnog hljeba, verovatno misleći da ćemo mi zahtijevati nešto 
specijalno, kako su to činili i čine četnici i ostali. Mi smo joj odgovorili 
da nije važno šta će biti spremljeno, dovoljno je i suva hljeba ako ima. Na 
to je domaćica bila iznenađena i vrlo ljubazno nas je poslužila sa pečenjem 
i hljebom, kao i slatkim kolačima. Poslije toga molili smo je da nam prostre 
malo slame za spavanje.</span></p>
<p class="MsoNormal" style="line-height:91%"><span lang="EN-GB">Sutradan došao 
je kurir iz štaba bataljona sa naređenjem da se vratimo u sastav bataljona 
koji se nalazio u širem rejonu Teslića. Primijetili smo još po noći da domaćin 
i njegova žena nisu uopšte spavali. Kada se četa postrojavala za pokret, 
primijetili smo mnogo više mještana u selu, koji su se slobodno kretali za 
razliku od one situacije kada smo dolazili u selo prethodne noći.</span></p>
<p class="MsoNormal" style="text-indent:12.0pt;line-height:91%"><span lang="EN-GB">Kada 
se četa postrojila komandir Buđoni je izvršio smotru. Poslije smotre, pred 
postrojenom četom pitali smo mještane u čijim je kućama vojska prenoćila da 
li su zadovoljni postupcima vojnika i da li imaju neku primjedbu. Isto tako 
pitali smo ih da nije bilo kakve štete ili neke samovolje, koja bi ih 
uvrijedila bilo u čemu?</span></p>
<p class="MsoNormal" style="text-indent:12.0pt;line-height:91%"><span lang="EN-GB">Odgovor 
svih prisutnih bio je: &quot;Ovakvu vojsku nismo do sada vidjeli.&quot; Bili bi 
kažu, sretni da još kod njih ostanemo kao najbolji prijatelji i drugovi. 
&quot;Takva vojska ima puno pravo da se zove narodna vojska&quot; — dodao je 
jedan od prisutnih, zamolivši komesara i mene da vojnike počasti rakijom, 
vinom, kolačima i orasima? Mi smo mu dozvolili da ih počasti samo sa po jednom 
čašicom, a ostalim po njegovoj volji.</span></p>
<p class="MsoNormal" style="text-indent:12.0pt"><span lang="EN-GB">Rastali smo 
se prijateljski.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Drago KAČAR</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_39.htm"><b>Prethodni dokument</b></a></TD>
<TD><a href="31_41.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

