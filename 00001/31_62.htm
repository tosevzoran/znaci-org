<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_61.htm"><b>Prethodni dokument</b></a></TD>
<TD><a href="31_63.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">ZAŠTO 
KOLONA ĆUTI</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:12.0pt;text-indent:18.0pt;line-height:
91%"><span lang="DE" style="mso-ansi-language:DE">Tek što su završene 
operacije u teškoj i surovoj bici na Neretvi, 3. krajiška brigada je imala 
kratak predah. </span><span lang="EN-GB">Na padinama Prenja, na prostoru Borci, 
Jezero i Dolovi, bataljoni su se odmarali.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Osvanuo 
je 1. april 1943. godine, tmuran, prohladan. Tek što smo ustali, u štab 4. 
bataljona ušao je jedan od politkomesara četa.</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Druže komesare, obratio se Koči Jončiću, kuvari su postrojeni zajedno sa 
kazanima za smotru.</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Kakvu smotru, pobogu brate? — odgovori mu Koča zabezeknuto. — Čekajte, ne 
znam ko je to naredio, proveriću!</span></p>
<p class="MsoNormal" style="text-indent:18.0pt;line-height:91%"><span lang="EN-GB">Pred 
kućom su se istovremeno postrojavali i zamenici komandira četa. </span><span lang="DE" style="mso-ansi-language:DE">Neko 
ih je poslao da se hitno jave Jovi Puziću, zameniku komandanta bataljona.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">U 
kući odjednom nasta žagor i smeh: &quot;Aprili-li-li-li&quot; ... Kome li pade 
na pamet da izvodi šegu sa ovako ozbiljnim ljudima!? </span><span lang="EN-GB">Ali 
neka, dobro je to. Šala, bez obzira na čiji je račun izvedena, u situaciji u 
kojoj smo se tada nalazili, padala je kao melem na ranu. </span><span lang="DE" style="mso-ansi-language:DE">Važno 
je da se ljudi malo razonode. Lakše će podnositi glad koja nas je morila.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="EN-GB">April 
1943. godine započeo je humorom i šalom, a završio se tužno i to neočekivano.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Negde 
oko podne stiglo je naređenje iz štaba brigade da će u 16 časova u selu 
Borci biti zbor brigade. </span><span lang="DE" style="mso-ansi-language:DE">U 
zakazano vreme cela brigada stajala je u stroju.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="EN-GB">Niko 
nam jutros ne reče ni reči o tome šta se to u 3. bataljonu dogodilo. Naređeno 
nam je da izvršimo pokret do mesta Borci. I to je bilo sve. </span><span lang="DE" style="mso-ansi-language:DE">Svi 
smo bili u stroju. Stajali smo i očekivali da čujemo razloge zbog kojih je 
cela brigada postrojena prvi put posle Bosanskog Petrovca. Nismo dugo čekali.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Član 
brigadnog suda, čitao je presudu: &quot;Vojni sud ... — Krivi su, jer su ... 
Prva desetina 2. čete na izvršenje&quot;.<o:p>
</o:p>
</span></p>
<p class="MsoNormal"><span lang="EN-GB">I plotuni su odjeknuli. Njihov eho 
odbijao se od surovog Prenja. Pogled njih dvojice, koji je poslednji put bio 
uperen u nas, zatvorio se pred stravičnim ehom plotuna. Tela okrivljenih M. i 
B. pala su u duboko iskopane grobnice koje su se nalazile iza njihovih leđa.</span></p>
<p class="MsoNormal"><span lang="DE" style="mso-ansi-language:DE">Prizor zaista 
težak. </span><span lang="EN-GB">Užasno težak i mučan, do tada ne viđen, ne 
doživljen.</span></p>
<p class="MsoNormal"><span lang="EN-GB">Postrojena brigada, sa masom naroda iza 
stroja, ćutke je stajala na malom platou u podnožju, u sneg, uvijenog Prenja 
Misli iscrpljenih, zamorenih i gladnih ratnika lutale su ko zna kud. Traženi su 
dokazi za i protiv ovakvog postupka prema drugu, ratniku. O tome se dugo i 
duboko razmišljalo. Navirala su razna pitanja i odgovori.</span></p>
<p class="MsoNormal"><span lang="DE" style="mso-ansi-language:DE">— Jelu li 
okrenuli oružje protiv nas?<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Ne, nisu!<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Jesu li 
otkriveni kao špijuni?<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Nisu, 
naprotiv, u njih smo, do maločas, sa pravom mnogo verovali. </span><span lang="EN-GB">Bili 
su odani borci revolucije.</span></p>
<p class="MsoNormal"><span lang="EN-GB">— Jesu li pokušali dezertirati, jesu 
li ubili nekog nedužnog?</span></p>
<p class="MsoNormal" style="margin-left:36.0pt;text-indent:-18.0pt;mso-list:l0 level1 lfo2;
tab-stops:list 36.0pt"><span lang="EN-GB">—<span style="font:7.0pt &quot;Times New Roman&quot;">&nbsp;&nbsp;&nbsp; 
</span>Ne, nisu!</span></p>
<p class="MsoNormal"><span lang="EN-GB">— Pa zašto ih osudismo na smrt, 
streljasmo i zakopasmo?!</span></p>
<p class="MsoNormal"><span lang="EN-GB">Zato, jer su se ogrešili o moral 
partizanski. Zato što nisu kao vojnici revolucije poštovali propise, stavove 
komande.</span></p>
<p class="MsoNormal"><span lang="DE" style="mso-ansi-language:DE">Glad nas je 
morila. </span><span lang="EN-GB">To je sila pred kojom i najhrabriji padaju. Ko 
je ikada bio odviše gladan, a bio ujedno prisiljen na teške fizičke napore, 
taj jedino može shvatiti šta je sve u toj prostoj — jednostavnoj reči 
&quot;glad&quot; sadržano. Gladovali smo, cela brigada, i ne samo naša, 
gladovala je. Danima, nedeljama, ovuda su defilovale kolone boraca i gladnih do 
kraja iznurenih ranjenika i tifusara. Kraj u kome već 15 dana držimo položaje, 
je strahovito pasivan, a pored toga i pod jakim uticajem neprijateljske 
propagande.</span></p>
<p class="MsoNormal"><span lang="DE" style="mso-ansi-language:DE">Meštani nisu 
davali hrane makar da je bilo ali zabunkerisane, sakrivene. Oni su ponešto 
izvlačili, ali samo za svoju dušu. Mi smo trpeli, i to zbog principa koga smo 
se čvrsto držali: — da ništa ne uzmemo sami dok nam neko dobrovoljno ne 
ponudi! Držali smo i konferencije sa meštanima, razgovarali, ubeđivali ih da 
shvate situaciju. </span><span lang="EN-GB">Pa, ipak, sve je to bilo uzalud.</span></p>
<p class="MsoNormal" style="line-height:91%"><span lang="EN-GB">Vraćali smo se 
na razmeštajnu prostoriju. Uzbrdicom, po lošem kolskom putu, kretala se 
nepregledna partizanska kolona, bezvoljno i tromo. Ne znam šta je i o čemu je 
ko u njoj razmišljao kada se ni reč, ni jedna jedina reč nije čula.</span></p>
<p class="MsoNormal"><span lang="EN-GB">Zašto je kolona nema? — Zašto se ćuti?</span></p>
<p class="MsoNormal" style="line-height:91%"><span lang="EN-GB">Maločas, kada 
je jedan od političkih rukovodilaca iz brigade sa začelja preneo vezom: 
&quot;Pesma&quot;, sem retkog gunđanja i tupog pogleda okrenutom glave u nazad 
od strane pojedinih boraca, ništa se drugo nije čulo. Odzvonjavao je samo po 
koji tupi udar potkovice cipele o kamen i ništa drugo. </span><span lang="DE" style="mso-ansi-language:DE">Kolona 
je nemo išla, išla polako, tromo i bezvoljno.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Idem polako, s noge na nogu i razmišljam, o onom o čemu razmišljaju svi 
borci i starešine u ovoj koloni. A ja kao partijsko-politički rukovodilac 
morao sam da razmišljam i o čemu vojnici razmišljaju. Postoji nepisano 
pravilo po kome se na licima boraca u ratu, i njihovom raspoloženju, može 
oceniti kakvo je moralno stanje jedinice, njena spremnost za akciju. Da li je to 
uvek tačno. Po ovome o čemu upravo razmišlja kolona, čovek bi rekao da baš 
sa moralom vojnika i starešina nešto nije u redu. Možda se varam, kada tako 
kažem, jer toga tmurnog aprilskog dana 1943. godine tako nisam mislio. Znao sam 
i čvrsto sam verovao da je ovo samo trenutni odliv neraspoloženja stvorenog 
neočekivanom odlukom, koju nismo mogli da shvatimo, koju niko nije razumeo, jer 
je pala na nepripremljeno tlo. Mislio sam i bio sam uveren da ono što se 
dogodilo dole na platou ispod Boraca, ono zbog čega je kolona nema, ne odgovara 
našim nadljudskim naporima poslednja dva meseca, našim uspesima u borbi.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Ovo 
nas je čak i vređalo. Možda nisam u pravu, ali sam mislio da je bilo niz 
drugih mera, veoma efikasnih, ko zna koliko puta isprobanih, sa kojima smo 
postizali ono što smo želeli. Zašto se baš sada, u ovom trenutku, posle 
Neretve, a to znači posle pobedonosnog završetka jedne od najvećih i najtežih 
do tada bitaka u našem ratu, na ovakav način rešava problem koji u suštini i 
ne postoji. Zašto se ne čitaju pohvale, ne evociraju uspomene na pale heroje, 
a takvih je bilo mnogo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zbog</span><span lang="HR" style="mso-ansi-language:HR"> č</span><span lang="DE" style="mso-ansi-language:DE">ega</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">ovakav</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">zna</span><span lang="HR" style="mso-ansi-language:HR">č</span><span lang="DE" style="mso-ansi-language:DE">aj</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">pridajemo</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">onome</span><span lang="DE" style="mso-ansi-language:HR"> </span><span lang="HR" style="mso-ansi-language:HR">š</span><span lang="DE" style="mso-ansi-language:
DE">to</span><span lang="DE" style="mso-ansi-language:HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">do</span><span lang="HR" style="mso-ansi-language:HR">š</span><span lang="DE" style="mso-ansi-language:
DE">lo</span><span lang="DE" style="mso-ansi-language:HR"> </span><span lang="DE" style="mso-ansi-language:DE">kao</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">posledica</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">gladi</span><span lang="HR" style="mso-ansi-language:HR">, </span><span lang="DE" style="mso-ansi-language:DE">koja</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">prolazna</span><span lang="DE" style="mso-ansi-language:HR"> </span><span lang="DE" style="mso-ansi-language:DE">stvar</span><span lang="HR" style="mso-ansi-language:HR">. 
</span><span lang="EN-GB">Skoro</span><span lang="EN-GB" style="mso-ansi-language:HR"> 
</span><span lang="EN-GB">dva</span><span lang="EN-GB" style="mso-ansi-language:HR"> 
</span><span lang="EN-GB">meseca</span><span lang="HR" style="mso-ansi-language:HR">, 
</span><span lang="EN-GB">ona</span><span lang="EN-GB" style="mso-ansi-language:HR"> 
</span><span lang="EN-GB">kao</span><span lang="EN-GB" style="mso-ansi-language:HR"> 
</span><span lang="EN-GB">avet</span><span lang="EN-GB" style="mso-ansi-language:HR"> 
</span><span lang="EN-GB">lebdi</span><span lang="EN-GB" style="mso-ansi-language:HR"> 
</span><span lang="EN-GB">nad</span><span lang="EN-GB" style="mso-ansi-language:HR"> 
</span><span lang="EN-GB">nama</span><span lang="HR" style="mso-ansi-language:HR">, 
</span><span lang="EN-GB">a</span><span lang="EN-GB" style="mso-ansi-language:HR"> 
</span><span lang="EN-GB">ovih</span><span lang="EN-GB" style="mso-ansi-language:HR"> 
</span><span lang="EN-GB">poslednjih</span><span lang="EN-GB" style="mso-ansi-language:HR"> 
</span><span lang="EN-GB">nekoliko</span><span lang="EN-GB" style="mso-ansi-language:HR"> 
</span><span lang="EN-GB">dana</span><span lang="EN-GB" style="mso-ansi-language:HR"> 
</span><span lang="EN-GB">dostigla</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">kulminaciju</span><span lang="HR" style="mso-ansi-language:HR">. 
</span><span lang="EN-GB">Iz</span><span lang="EN-GB" style="mso-ansi-language:HR"> 
</span><span lang="EN-GB">dana</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">dan</span><span lang="EN-GB" style="mso-ansi-language:HR"> 
</span><span lang="EN-GB">o</span><span lang="HR" style="mso-ansi-language:HR">č</span><span lang="EN-GB">ekujemo</span><span lang="EN-GB" style="mso-ansi-language:HR"> 
</span><span lang="EN-GB">nare</span><span lang="HR" style="mso-ansi-language:HR">đ</span><span lang="EN-GB">enje</span><span lang="EN-GB" style="mso-ansi-language:HR"> 
</span><span lang="EN-GB">za</span><span lang="EN-GB" style="mso-ansi-language:HR"> 
</span><span lang="EN-GB">ofanzivna</span><span lang="EN-GB" style="mso-ansi-language:HR"> 
</span><span lang="EN-GB">dejstva</span><span lang="HR" style="mso-ansi-language:HR">, 
</span><span lang="EN-GB">nestrpljivi</span><span lang="EN-GB" style="mso-ansi-language:HR"> 
</span><span lang="EN-GB">smo</span><span lang="EN-GB" style="mso-ansi-language:HR"> 
</span><span lang="EN-GB">dok</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">ne</span><span lang="EN-GB" style="mso-ansi-language:HR"> 
</span><span lang="EN-GB">krene</span><span lang="EN-GB" style="mso-ansi-language:HR"> 
</span><span lang="EN-GB">napred</span><span lang="HR" style="mso-ansi-language:HR">, 
</span><span lang="EN-GB">a</span><span lang="EN-GB" style="mso-ansi-language:HR"> 
</span><span lang="EN-GB">onda</span><span lang="EN-GB" style="mso-ansi-language:HR"> 
</span><span lang="EN-GB">problemi</span><span lang="EN-GB" style="mso-ansi-language:HR"> 
</span><span lang="EN-GB">ove</span><span lang="EN-GB" style="mso-ansi-language:HR"> 
</span><span lang="EN-GB">vrste</span><span lang="EN-GB" style="mso-ansi-language:HR"> 
</span><span lang="EN-GB">prestaju</span><span lang="EN-GB" style="mso-ansi-language:HR"> 
</span><span lang="EN-GB">biti</span><span lang="EN-GB" style="mso-ansi-language:HR"> 
</span><span lang="EN-GB">aktuelni</span><span lang="HR" style="mso-ansi-language:HR">. 
</span><span lang="EN-GB">Svesni smo valjda toga!? </span><span lang="DE" style="mso-ansi-language:DE">To 
je iskustvo partizansko. Želuci boraca su prazni, krvotok je malaksao, mrak 
pada na oči, a misli kao neobuzdana bujica naviru. </span><span lang="EN-GB">Misli 
svakojake. Glad dovodi čoveka i do teških iskušenja. Gladne treba razumeti.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Pokušavam 
da za trenutak ostavim po strani onu prokletu glavicu kupusa, ona dva-tri 
krompira, što ih ona dvojica boraca bez pitanja vlasnika izvadiše iz trapa. 
Vraćam se mislima na Mimicu, Đokinu, na njih desetoricu koji nas tih dana 
izdadoše. </span><span lang="DE" style="mso-ansi-language:DE">Nisu imali snage 
da izdrže ovu golgotu. I svesti im je ponestalo, moralno su propali. Da tu slučajno 
ne leži problem? — Ne, tu ga ne vidirn, jer smo bili jedinstveni u osudi 
izdajstva. </span><span lang="EN-GB">Osetio sam to na licima boraca kada smo se 
okupili da kažemo svoju reč o tome. To je već palo u zaborav i tu ne vidim 
nikakvog razloga za ovo što se dogodilo danas. Pa, ipak, ova misao me dugo, 
dugo mučila. Da li ovi gladni platiše dugove grupe koja nas izdade? — Znači 
li ovo neku vrstu zastrašivanja malodušnika? — ne znam, jer presudu smo dužni 
poštovati, a onda je jasno sročena i javno iznesena.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Da, 
tako sam mislio dok je o tome ili ko zna o čemu drugom razmišljala kolona. </span><span lang="DE" style="mso-ansi-language:DE">Idem 
tromo i razmišljam. Zbog čega je kolona nema? </span><span lang="EN-GB">Zašto 
nema pesme? </span><span lang="DE" style="mso-ansi-language:DE">Zbog čega se 
ljudi ne vesele? Zašto, zbog čega? Nije li kod naših boraca u koloni u 
pitanju kakva bolećivost, oportunizam, malodušnost? Ne, čvrsto sam ubeđen da 
to nije u pitanju. Zašto sam ubeđen?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zar smo danas prvi put nekoga kaznili ovakvom vrstom kazne u toku 
revolucije? Nije prva, a sigurno neće biti ni poslednja ovakva vrsta kazne. I 
te kako smo strogo kažnjavali zlikovce, izdajnike i njima slične. Upravo smo 
pre nekoliko dana jednu grupicu izdajnika osudila na najstrožiju kaznu, a 
sevali smo posle toga. Bili smo veoma raspoloženi, kada smo doznali da će štab 
brigade poslati presudu 1. bosanskom korpusu na izvršenje. Jer, dezeterstvo i 
izdaja drugova u ratu, greh je koji se nikome ne prašta.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Ali, 
ovo zbog glavice kupusa, zbog šake krompira? Da, i zbog glavice kupusa može 
glava da odleti, to je velika i teška istina.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Spuštala 
se noć, hladna i vlažna, nad pustom i surovom planinom pokrivenom snegom. Na 
prtini sedimo oko vatre. Kuvar Mile prži u tavi pregršt ovsa. </span><span lang="EN-GB">Ne 
znam kada je i kako došao do njega. Pored mene prolazi Mimica sa &quot;šarcem&quot; 
na ramenu, zaustavi se i reče:</span></p>
<p class="MsoNormal" style="text-indent:18.0pt"><span lang="DE" style="mso-ansi-language:
DE">— Gladan sam, komesaru.<o:p>
</o:p>
</span></p>
<p class="MsoNormal" style="text-indent:19.0pt;line-height:116%"><span lang="DE" style="mso-ansi-language:DE">Okrenuh 
se, pogledah ga. Bez treptaja gledao je u štapsku večeru koju je Mile vrteo da 
ne izgori u tavici. Uzeh šaku ovsa i dadoh mu moj deo.<o:p>
</o:p>
</span></p>
<p class="MsoNormal" style="text-indent:18.0pt"><span lang="DE" style="mso-ansi-language:
DE">— Eto, pojedi Mimica, rekoh mu.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Gladan sam, komesaru, ponavljao je on, zobljući zrno po zrno.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Strpi se, 
Mimice, jer, gladni smo svi. Biće dana kada nećemo moći da pojedemo ono što 
dobijemo odgovorih mu bez nervoze, svestan situacije u kojoj smo se našli.</span></p>
<p class="MsoNormal"><span lang="EN-GB">Mimica ode, ne progovorivši više ni reči.</span></p>
<p class="MsoNormal" style="line-height:91%"><span lang="EN-GB">Kroz koji minut, 
prilazi mi i Đokina. Ponavlja se ista scena. </span><span lang="DE" style="mso-ansi-language:DE">Ali, 
njemu nema ni ovsa.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Te noći, sa grupom koja nije spremna za sve, koja nije imala snage da izdrži 
napore, oni su dezertirali, otišli za Krajinu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">I mi smo ih 
osudili, bili smo jedinstveni u tome.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Dani su prolazili, a mi smo sve više gladovali. U ovakvoj situaciji i sva 
nastojanja naših intendanata nisu donosila rezultate. I ono što su oni uspeli 
da nabave bilo je tanko, a i sporo je stizalo.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Borci 2. čete 
3. bataljona pronašli su skrovište. </span><span lang="DE" style="mso-ansi-language:
DE">Mislili su da im se sreća nasmejala. Zaleteli su se &quot;glad nema očiju&quot; 
— kaže narodna. Još više od toga, glad ne zna za strah, ne zna ni za zakon, 
drska je, vodi čak i do ljudskog poniženja. Upravo, borci B. i M. bili su 
njene žrtve, a glavica kupusa, jabuka &quot;Adamova&quot; koja ih je navela na 
greh. Zagrizli su je i time potpisali smrtnu presudu sami sebi — svesno ili 
nesvesno, to se ne zna, ali tako je bilo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Za krompir i glavicu kupusa, za princip partizanski, za čvrst moral 
revolucionara, za obraz narodne vojske — dva života su svesno žrtvovana. Tu, 
niti tužilac, niti branilac, niti porota nisu imali šta reći. Svi znamo da 
glava ide za &quot;samoposlugu&quot;. </span><span lang="EN-GB">To su i seljaci 
znali. Otuda i njihove pritužbe podnesene štabu brigade</span></p>
<p class="MsoNormal"><span lang="DE" style="mso-ansi-language:DE">Brigada je 
stajala. Stajala je u stavu mirno u karu postrojena. </span><span lang="EN-GB">Stajalo 
je kao ukopano preko 1300 boraca usmerena pogleda u dve figure, tu na dvadesetak 
metara ispred stroja. Samo pre nekoliko dana na Pjenovcu, na Raduši, ili lani 
na Tesliću, Bihaću, Sitnici, Jajcu ili julskih dana 1941. na Petrovcu i 
Drvaru, to nisu bile figure, već junaci, uzor u borbi protiv pljačkaša. A 
sada, oni moraju biti ubijeni. Zbog čega? Zbog glavice kupusa, što je bez 
pitanja uzeše.</span></p>
<p class="MsoNormal"><span lang="EN-GB">Otkud i zašto, taj dragoceni kapital naše 
revolucije nakon dve godine beskompromisne borbe da izgubi svoju vrednost, da 
postane tako beznačajan, suvišan, pa čak i štetan? </span><span lang="DE" style="mso-ansi-language:DE">Ofanziva 
je dovedena u završnu fazu. Neretva se razbistrila, makar da je još uvek 
nosila ili zapljuskivala leševe, karoserije kamiona, topovske kare i tenkovske 
gusenice, ali ne i svežu ljudsku krv.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ranjenici, 
njih oko 4000 koje smo danonoćno štitili, za koje smo se do kraja žrtvovali, 
polako ali sigurno su odmicali prema Glavatičevu, Kalinoviku i Drini. Ostaci četnika 
nasrtali su sa bokova i iz pozadine, ali su bili preslabi da ma šta učine. 
Uterali smo im strah u kosti i dovoljno je bilo da nas iz daljine osmotre pa da 
se dadu u bežanje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Brigada je 
zastala na veoma nepovoljnom terenu severozapadne Hercegovine, na padinama 
surovog Prenja i Bjelašnice. Dodeljen joj je zadatak da i dalje ostane u zaštitnici 
snaga i bolnica, koje produžavaju kretanje ka istoku. Svi smo se pitali dokle 
će se ovako moći izdržati. Već drugi mesec u odbrani, a to je veliko zlo za 
partizansku vojsku. </span><span lang="EN-GB">To je značilo velike žrtve, 
glad, bolest i sve nedaće koje iza toga dolaze. </span><span lang="DE" style="mso-ansi-language:DE">Ali, 
tako je moralo biti.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kraj u kome 
smo ostali veoma je pasivan. Ko zna zbog čega nas pretežan broj meštana nije 
gledao sa simpatijama. Za njih smo, po svemu sudeći, predstavljali ogroman 
teret. </span><span lang="EN-GB">Pokušavamo otkriti razloge tome nepoverenju.</span></p>
<p class="MsoNormal"><span lang="EN-GB">Tuda su tek prošle nepregledne kolone 
ranjenika i tifusara. Četnici su već više od godinu dana harali tim krajem, a 
i Italijani zajedno s njima. </span><span lang="DE" style="mso-ansi-language:DE">Sve 
je to imalo za posledicu, da im vojska, pa bilo čija, nije ni malo simpatična. 
Možda je hrana bila jedan od najvažnijih razloga tako hladnog odnosa prema 
nama, mada nije za potcenjivanje ni četnički uticaj, koji je od ranije vršen 
na ovaj kraj. Predstavljali smo im veliki teret, to je sigurno. Mi smo toga bili 
svesni, ali rat je rat. Teški ratni zadaci tu su nas doveli.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pa, ipak, 
takav odnos prema nama posebno teško nam je pao. Na tako nešto nismo navikli, 
jer do tada naša brigada je prošla dobar deo zemlje, ali ovako hladno nigde 
nismo primljeni. To nam je utoliko teže palo, što smo tek izašli kao 
pobednici iz do tada najteže neprijateljske ofanzive, u kojoj smo bili jako 
iscrpljeni i zamoreni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Hrane nismo 
imali. U selima nam ništa nisu dali, jer je na svaki zahtev dobijan samo 
odgovor: &quot;Nema&quot;. </span><span lang="EN-GB">Bili smo &quot;osuđeni&quot; 
na glad, a to je teška &quot;osuda&quot;. Verovali smo da hrane ima, ali je nužno 
strpljenje u otkravljivanju meštana. Treba vremena da se zbližimo, upoznamo, 
da se shvatimo i razumemo. Ali, glad nije trpela dugo iščekivanje.</span></p>
<p class="MsoNormal"><span lang="DE" style="mso-ansi-language:DE">Niko nije imao 
pravo da se sam snalazi. Hrana je kolektivno pribavljana i spremana. Taj propis 
bio je na snazi i u toku najtežih dana ofanzive, a ovde pogotovu. To je bilo 
dobro poznato ne samo svakom vojniku, već su meštani to znali.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">—Međutim, 
jednog dana selom je odjeknuo lelek.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Isti ste 
... Jednaki ste ... </span><span lang="EN-GB">Tužićemo ... naricale su žene, 
psovale i proklinjale. Neupućeni čovek pomislio bi da se dešavaju teške 
stvari, mada to što se toga dana desilo nije bilo za potcenjivanje.</span></p>
<p class="MsoNormal"><span lang="DE" style="mso-ansi-language:DE">— Uzeli, 
ukrali...<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Ko je i šta 
uzeo?<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Dva borca, 
odnosno jedan desetar i jedan puškomitraljezac pronašli su skrivene krompire i 
kupus. </span><span lang="EN-GB">Glad ih je na to navela. </span><span lang="DE" style="mso-ansi-language:DE">Pronašli 
i spremili da pojedu. A nisu pojeli, nisu imali vremena.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pravila su 
prekršena. Onaj ko je to uradio, uradio je svesno, pa će za to i odgovarati.<o:p>
</o:p>
</span></p>
<p class="MsoNormal"><span lang="EN-GB">I tako je i bilo.</span></p>
<p class="MsoNormal"><span lang="DE" style="mso-ansi-language:DE">U selu, koje 
nas je hladno primilo, uzbuna je prekinuta. Sudsko veće je zasedalo. Odluka o 
najtežim kaznama brzo je pala i izvršena. Izvršena u prisustvu postrojene 
brigade i okupljenog naroda.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Ljubiša ĆURGUS</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_61.htm"><b>Prethodni dokument</b></a></TD>
<TD><a href="31_63.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

