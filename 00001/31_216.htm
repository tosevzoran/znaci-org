<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_215.htm"><b>Prethodni dokument</b></a></TD>
<TD><a href="31_217.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">VEČE 
SANJARENJA KRAJ OGNJIŠTA</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="EN-GB">Početak 
je avgusta 1944. godine. Nalazimo se kod Pljevalja u Sandžaku. Štab 3. krajiške 
brigade i brigadni sanitet su u selu Borju, a bataljoni oko Pljevalja na položajima. 
Bilo je zatišje i samo ponekad je dolazilo do sukoba naših i neprijateljskih 
patrola. Odmarali smo se od napornih borbi i marševa i pripremali za one koji 
će doći.</span></p>
<p class="MsoNormal"><span lang="EN-GB">Jedne avgustovske večeri našlo nas se 
podosta na okupu. Bilo je to sveže planinsko veče, a mi smo sedeli oko 
razbuktale vatre, čiji su crveni jezičci palacali uz verige. Negde iz daljine, 
kroz noć, dopirale su melodije snažne krajiške pesme. Na zidu je visila 
petrolejka i svoje škrte zrake bacala po našim licima. Vatra je pucketala, a 
mi do kasno u noć razgovarali, najviše o slobodi, o tome šta bismo želeli 
biti i šta ćemo biti kad bacimo opasače. Svi smo govorili i svak' je svoje želje 
iznosio. I svi smo pomalo maštali, jer niko od nas nije bio sasvim načisto ni 
sa željama, ni sa stvarnošću koja nas čeka.Ponekad sam za vreme dugih marševa 
pokušavala videti sebe u slobodi, a ponekad sam o tome i razgovarala sa svojim 
drugaricama Bosom, Maricom i Radojkom. Pričale smo o tome tiho da nas drugovi 
ne čuju, da nam se ne bi podsmevali. Ovo veče svi smo pomalo sanjarili. I 
pomalo maštali. Slušam Vladu Bajića i Nikolu Pećanca. Znala sam ih kao 
vojnike, ratnike i komandante i bila sam sigurna da oni samo misle na to kako 
uništiti neprijatelja, kako ga zarobiti, kuda napasti, gde zasedu postaviti. 
Ali, u ovo kasno avgustovsko veče, pored vatre na ognjištu, videla sam ih 
drugačije. Nisu govorili o patrolama i stražama, niti o četama i bataljonima. 
Pričali su o običnim stvarima: o porodicama, kući, o lovu, o školama. O 
slobodi su pričali i o nama u slobodi! Slušala sam ih i divila im se, i 
shvatila da i oni pomalo sanjare, maštaju da i oni nisu samo ratnici sa hrabrim 
srcem. Srca su im plemenita kao i moje, Maričino, Bosino, Radojkino. Svoje odvažne 
komandante smo svi cenili i poštovali, ali od one večeri oni su u mojim očima 
bili još veći. Radovalo me je što ih surovi rat nije učinio surovim.</span></p>
<p class="MsoNormal"><span lang="EN-GB">Dim se polako izvlačio kroz otvorenu 
badžu na krovu, a mi smo naše &quot;prelo&quot; okončali negde pred ponoć, 
sa pesmom. Razišli smo se na počinak. Sutradan smo opet bili vojnici i ratnici 
i ništa nam nije smetalo što smo jednu večer, nas petnaestak, proveli u 
sanjarenju o slobodi i o nama u njoj.</span></p>
<span style="font-size:12.0pt;mso-bidi-font-size:9.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
EN-US;mso-bidi-language:AR-SA">Dr Hegera DEBIJABI</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_215.htm"><b>Prethodni dokument</b></a></TD>
<TD><a href="31_217.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

