<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_136.htm"><b>Prethodni dokument</b></a></TD><TD><a href="4_14_1_138.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 137</strong></p>
<p align="center"><strong>NAREĐENJA KOMANDE OPERATIVNIH JEDINICA ISTOČNE BOSNE I HERCEGOVINE
 OD 6. AVGUSTA 1942. KOMANDANTIMA KORPUSA I BRIGADA ZA FORMIRANJE &#187;CRNIH
 TROJKI&#171; RADI PRIMENE &#187;SLOVA Z&#171;<sup>1</sup></strong></p>
<p align="center">KOMANDA</p>
<p align="center">OPERATIVNIH JEDINICA ISTOČNE BOSNE I HERCEGOVINE<sup>2</sup></p>
<p align="center">Pov. br. 3</p>
<p align="center">6. avgusta 1942. godine Položaj</p>
<p align="center">KOMANDANTU VOJNOČETNIČKOG KORPUSA.<sup>3</sup></p>
<p>Među našim ljudima nalazi se izvestan broj onih koji su se
 kompromitovali bilo kao pristalice ranijih režima, bilo kao odane
 pristalice okupatora, bilo kao bolesno-ambiciozni, koji teže da se
 istaknu. Sve ovo ide na štetu opšteg pokreta i naše sloge.</p>
<p>Da bi se ovim ljudima jednom stalo na put i da bi se od istih
 oslobodili komandanti brigada dostaviće spiskove iz kojih da se vidi,
 ime i prezime, greške koje imenovani čini, kakav ugled uživa u narodu,
 mišljenje komandantovo kakav bi utisak ostao u narodu ako bi imenovani
 jednog dana nestao.</p>
<p>Ova komanda kad dobije sve potrebne podatke donosiće rešenje da se prema pojedincima primeni slovo &#187;Z&#171;.</p>
<p>Komandant brigade po prijemu naređenja da se izvesno lice stavi pod
 slovo &#187;Z&#171; dužan je u roku od 24 sata pomoću trojki istog likvidirati &#8212;
 ubiti. Ovo likvidiranje-ubijanje ima biti isključivo klanje kamom.</p>
<p align="center">DOSTAVLJENO:</p>
<p align="center">K-tima svih korpusa i brigada </p>
<p align="center"> Komandant-major</p>
<p align="center"><strong> Petar Baćović, s.r.</strong></p>
<p>&nbsp;</p>
<p align="center">KOMANDA OPERATIVNIH JEDINICA ISTOČNE BOSNE I HERCEGOVINE br. 4.</p>
<p align="center">6. avgusta 1942. godine POLOŽAJ.</p>
<p align="center">KOMANDANTU</p>
<p align="center">vojnočetničkog korpusa</p>
<p>Komandanti brigada odmah po prijemu ovoga naređenja obrazovaće
 potreban broj trojki za izvršenje specijalnih zadataka. Trojke se
 međusobno ne smiju znati tako da svaka misli da je ona jedina.</p>
<p>Ljudstvo za trojke birati od onoga koje se dobrovoljno javi.
 Vrbovanje ne smije biti javno već tajno da niko ne zna. Ljudstvo mora
 biti sposobno da izvrši sve moguće zadatke koje mu se stave u dužnost.</p>
<p>Trojka koja ne izvrši zadatak svoj osuđena je na smrt i odmah se mora sa njom likvidirati.</p>
<p>Trojke polažu zakletvu pred komandantom brigade u kojoj se obavezuje
 pored ostalog, da će i život svoj dati za izvršenje zadatka a da tajnu
 neće nikad izdati.<sup>4</sup></p>
<p>Da se među ostalim ljudstvom ne bi izdvajali članovi trojki isti se
 ređaju na sve službe kao i ostali četnici a kad im se dodeljuje
 izvestan zadatak to mora biti neopaženo.</p>
<p align="center">S verom u boga za kralja i otadžbinu!</p>
<p align="center">DOSTAVLJENO: </p>
<p align="center">Svim komandantima korpusa i brigada.</p>
<p align="center">Komandant-major, </p>
<p align="center"><strong>Petar Baćović, s.r.</strong></p>
<b class=medtxt><p><sup>1</sup> Prepis originala (pisan na mašini, ćirilicom) u Arhivu VII, Ča, k_ 236, reg. br. 4/9 (BH-W-34).</p>
<p><sup>2</sup> Ta komanda je formirana krajem decembra 1941. kao Komanda
 operativnih jedinica istočne Bosne (Arhiv VII, Ča, k. 170, reg. br.
 22/3). Prestala je da postoji krajem februara 1942. i ponovo formirana
 1. avgusta 1942 (Arhiv VII, Ča, k. 171, reg. br. 38/2). Do kraja aprila
 1945. njen komandant je bio major Petar Baćović.</p>
<p><sup>3</sup> U sastavu Komande operativnih jedinica istočne Bosne i Hercegovine
 nalazili su se Ozrenski, Romanijski, Drinski, Nevesinjski i Trebinjski
 korpus (Arhiv VII, k. 175, reg. br. 41/4, k. 197, reg. br. 39/3 i k.
 231, reg. br. 41/6).</p>
<p align="left"><sup>4</sup> Primerak zakletve koju je, u duhu tih uputstava, sačinio poručnik
 Ivan Janičić, komandant Ljubinjske brigade Trebinjskog korpusa, nalazi
 se u Arhivu VII, Ča, k. 171, reg. br. 45/2.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_136.htm"><b>Prethodni dokument</b></a></TD><TD><a href="4_14_1_138.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
