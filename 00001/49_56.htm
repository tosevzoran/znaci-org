<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_55.htm"><b>Prethodni dokument</b></a></TD>
<TD><a href="49_57.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">Na 
pohodu prema Tržiču<o:p>
</o:p>
</span></b></p>
<p class="MsoNormal"><span lang="DE" style="mso-ansi-language:DE">&nbsp;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Iako se 
neprijatelj još nalazio u Colu, oslobađanjem Trnova, Predmeje i Otlice 
ispunjeni su svi osnovni uslovi za realizaciju naređenja Vrhovnog komandanta da 
se odmah počne sa uvodnim borbama za Trst<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U vezi sa 
novonastalom situacijom štab korpusa je odlučio da prema Trstu krene u dva ešelona: 
prvi ešelon — 30. divizija koja je imala zadatak da još u toku noći krene i 
drugi ešelon — 31. divizija koja kreće naredne noći. Jedinice 31. divizije 
krenule su iz Trnovske šume 29. aprila uveče. Gradnikova brigada se u toku 
dana nalazila na sektoru Sv. Mihael — Krnice — Čaven i kontrolisala pravce 
iz Vipavske doline kojima bi neprijatelj mogao da ugrozi Trnovsku šumu. Brigada 
je imala zadatak da u toku noći pređe drum Ajdovščina — Gorica blizu 
Dobravlja. </span>Međutim, to nije bilo nimalo lako. Drum je bio krcat četničkim, 
domobranskim i drugim kolonama koje su se povlačile ispred jedinica NOV prema 
zapadu. Gradnikova brigada je prešla drum uz pomoć jedine čete Vojkove koja 
je izvršila juriš na neprijatelja i tako omogućila da brigada produži preko 
Vipavske doline na Kras i rano ujutru stigne u Stanjel.</p>
<p class="MsoNormal">Već 30. aprila na Krasu su bile koncentrisane, pored 30. 
divizije, i sve tri brigade 31. divizije: Gradnikova u rejonu Štanjela, Prešernova 
u rejonu Planine i Vojkova u rejonu Erzelja, S obzirom na brzo približavanje 
pokretne grupe 20. divizije Trstu, ustanak jedinica komande mesta i naroda u 
Trstu<a style="mso-footnote-id:ftn2" href="#_ftn2" name="_ftnref2" title><span style="mso-special-character:
footnote" class="MsoFootnoteReference">[2]</span></a> i prodor 30. divizije u 
predgrađa,</p>
<p class="MsoNormal"><span lang="DE" style="mso-ansi-language:DE">31. divizija 
nije bila upotrebljena u neposrednim borbama za Trst, već je dobila zadatak da 
krene prema zapadu i što brže — pre dolaska anglo-američkih jedinica koje 
su bez otpora prodirale kroz severnu Italiju prema Soči — izbije na levu 
obalu Soče i oslobodi Tržič i Goricu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinice 31. 
divizije su već 30. aprila posle podne krenule svojim ciljevima. Gradnikova 
brigada je pošla preko sela Komen i 1. maja u šest časova izjutra stigla u 
Opatje Selo. Prešernova je krenula udesno i izjutra se razmestila u Renčama i 
Mirnu, dok je Vojkova pošla levo — preko sela Komen i Šempolaj. Prvog mjaja 
je Prešernova brigada produžila u Goricu koju je posle dvodnevnih borbi, u 
sadejstvu sa jedinicama Škofjeloškog odreda, oslobodila pre dolaska 
anglo-američkih snaga, dok je Vojkova, u sadejstvu sa inžinjerijskim 
bataljonom 30. divizije, napala Nabrežinu i Sv. Križ.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada se u Opatjem Selu nije zadržavala i nakon kraćeg odmora odmah je produžila 
prema Doberdobu, četiri do pet kilometara severno od Tržiča. Ovde je štab 
brigade formirao dve kolone: jedan bataljon je krenuo prema Tržiču, a dva u 
pravcu Selca (tri kilometra severozapadno od Tržiča). Ona je oslobodila Tržič<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a>. 
Time je Gradnikova brigada časno izvršila svoj zadatak. Ona može da bude 
ponosna na svoj doprinos koji je dala našem oslobodilačkom ratu i revoluciji.<o:p>
</o:p>
</span></p>
<p class="MsoNormal">*</p>
<p class="MsoNormal">O ulozi i značaju koji je Gradnikova brigada imala za 
oslobođenje najzapadnijih delova slovenačke teritorije ne može se suditi samo 
na osnovu broja neprijateljskih vojnika koje je izbacila iz stroja, zapjenjenog 
naoružanja i sopstvenih gubitaka. Uostalom, o svemu tome nema gotovo nikakvih 
pouzdanih podataka.</p>
<p class="MsoNormal">Međutim, prilikom ocenjivanja njene uloge, pa i ostalih 
brigada NOV koje su dejstvovale na tom području, treba polaziti od toga od 
kakvog je značaja ova teritorija bila za neprijatelja i NOP.</p>
<p class="MsoNormal">Sve do septembra 1943. Slovenačko primorje bilo je 
sastavni deo Kraljevine Italije čije vlasti, znajući za mržnju koju je 
primorski narod gajio prema njihovom ugnjetačkom režimu, pokušale su svim 
silama da spreče svaki pokušaj oružanog otpora. Tu su bile koncentrisane jače 
neprijateljske vojne i policijske jedinice nego u bilo kom okupiranom delu 
Jugoslavije. Za razliku od ostalih jugoslovenskih pokrajina, gde je okupator 
morao posle kapitulacije države iznova da uspostavlja svoje organe vlasti, to 
je na Slovenačkom primorju fašistička vlast, stvarana pre 25 godiina, ostala 
nedirnuta. Sve to, pa i velika komunikativnost na toj teritoriji, otežalo je 
dejstvo prvih dveju primorskih brigada. <span lang="DE" style="mso-ansi-language:
DE">Ipak su one ne samo opstale — mada su često zapadale u veoma kritične 
situacije — već su neprijatelju nanosile i teške udare, a time u još većoj 
meri podizale nacionalni ponos primorskog naroda i podsticale njegovu rešenost 
da ustraje u borbi za nacionalno oslobođenje u okviru nove Jugoslavije.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">To se najbolje 
videlo prilikom sloma italijanskog fašističkog režima kad se čitav narod, 
kao jedan čovek, podigao na ustanak i otpočeo borbu sa novim okupatorom — 
Nemcima i njihovim slugama. Mada je neprijatelj, zbog vanrednog stategijskog 
položaja Slovenačkog primorja (komunikacija koje su povezivale italijanski 
front sa pozadinom, mogućnosti savezničkog iskrcavanja na obale Istre i 
Slovenačkog primorja) ubrzo diovukao na tu teritoriju veoma jake snage i 
preduzimao sve češće ofanzive protiv naših snaga i čišćenja teritorije, 
svoj osnovni cilj — uništenje jedinica NOV na tom području — nije 
postigao. Brigada je, s obzirom na veliku nadmoćnost neprijatelja, skučenu 
manevarsku prostoriju, pa i zbog potcenjivanja neprijatelja i neopreznosti, doživela 
u to vreme nekoliko teških udara i poraza<a style="mso-footnote-id:ftn4" href="#_ftn4" name="_ftnref4" title><span style="mso-special-character:
footnote" class="MsoFootnoteReference">[4]</span></a>, ali se, zahvaljujući 
velikoj svesti svojih boraca i čitavog primorskog naroda, redovno brzo 
oporavljala, popunjavala novim borcima i ponovo prelazila u napade na 
neprijatelja.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Iako je opšta 
situacija u završnom periodu rata na Slovenačkom primorju — zbog sve većeg 
približavanja frontova teritoriji Slovenije — postala gotovo nepodnošljiva, 
primorske brigade se nisu smele povući u dublju pozadinu, preko železničke 
pruge Ljubljana — Postojna — Trst na teritoriju susednog 7. korpusa. Zapadni 
saveznici su, naime, još tretirali Slovenačko primorje kao integralni deo 
Italije, a reakcionarni krugovi u tim zemljama su svim silama nastojali da 
Italija zadrži predratne granice. Zato je bilo neophodno da se zapadni 
saveznici ubede ne samo u formalno priključenje Slovenačkog primorja Titovoj 
Jugoslaviji (što je učinjeno odmah posle kapitulacije Italije), nego da 
prethodnice njihovih trupa koje su u toku poslednjih dana rata nastupale kroz 
sevemu Italiju već na obalama Soče naiđu na Gradnikovu brigadu i ostale 
jedinice 9. korpusa NOVJ, koje bi pre njihovog dolaska na tu osporavanu 
teritoriju oslobodile čitavo Slovenačko primorje i time ga stvarno priključile 
novoj Jugoslaviji.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Tako se i 
dogodilo i tu činjenicu su morali, mada posle dugotrajnih trzavica i opiranja, 
priznati i zapadni saveznici. Upravo u tome je istorijska uloga i zasluga 
primorskih partizanskih jedinica, a pre svega Gradnikove kao najstarije brigade 
koja je dejstvovala na toj teritoriji.<o:p>
</o:p>
</span><o:p>
</o:p>
</p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> Zapovest štaba 30. 
    divizije od 24. aprila 1945.; dnevni informativni izveštaj obaveštajnog 
    centra 30. divizije od 27. aprila 1945.; telegram štaba 9. korpusa od 28. 
    aprila 1945. Glavnom štabu NOV i PO Slovenije (sve u Arhivu IIRP).</p>
    <p class="MsoFootnoteText">U toku 27. aprila došlo je do prekretnice i na 
    riječkom frontu: 20. divizija je, uz snažnu podršku artiljerije i 
    tenkova, probila neprijateljsku odbranu na desnom krilu fronta i sledećeg 
    dana, 28. aprila, svojom pokretnom grupom krenula u pravcu Ilirske Bistrice 
    — Trst.</p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a> Komanda mesta Trsta je u 
    proleće 1945. organizovala u gradu šesnaest bataljona i jednu samostalnu 
    četu sa oko 3.000 pripadnika (Slovenaca i Italijana) koji su bili samo 
    delimično naoružani. Kad je 28. aprila došlo do organizovanog ustanka, 
    ove jedinice su se još više ojačale i same — pre nego što su u grad 
    stigli del ovi 9. korpusa i pokretna grupa 20. divizije — oslobodili 
    gotovo čitav Trst, izuzev nekih jačih neprijateljskih čvorova odbrane. U 
    borbama sa jedinicama komande mesta Trst u toku petodnevnih borbi poginulo 
    je 420 neprijateljskih vojnika, a zarobljeno 1.930 nemačkih i oko 1.700 
    italijanskih kvislinških vojnika.</p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a> Izveštaj štaba 31. 
    divizije za 29. i 30. april i 1. maj 1945. štabu 9. korpusa (Arhiv IIRP, F. 
    276 a/I).</p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a> Ceni se da je Gradnikova 
    brigada, zajedno sa Goriškom sa kojom se spojila početkom novembra 1943, u 
    toku svog opstanka izgubila preko 1000 boraca, a njeno brojno stanje se 
    veoma menjalo — od oko 400 boraca prilikom formiranja i 1450 prilikom 
    spajanja sa Goriškom brigadom, do prosečno 600 boraca u toku 1944. godine 
    i samo 250 na završetku rata.</p>
  </div>
</div>
<div style="mso-element:footnote-list">
  <div style="mso-element:footnote" id="ftn8">
    <p class="MsoFootnoteText"><span lang="DE" style="mso-ansi-language:DE"> 
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_55.htm"><b>Prethodni dokument</b></a></TD>
<TD><a href="49_57.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

