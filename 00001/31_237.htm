<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_236.htm"><b>Prethodni dokument</b></a></TD>
<TD><a href="31_238.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">PETI 
BATALJON U BEOGRADU</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="EN-GB">Noću 
14/15. oktobra naša brigada se kao drugi ešelon 1. proleterske divizije spuštala 
sa Banjice prema Slaviji.</span></p>
<p class="MsoNormal" style="line-height:91%"><span lang="EN-GB">U toku noći 5. 
bataljon nije stupao u borbu, pa smo 15. oktobra ujutru prošli kroz zloglasni 
banjički logor, koji je već bio ispražnjen. Videli smo tragove zločina, 
krvlju poprskane palače i zidove soba gde su mučene žrtve u ovom logoru.</span></p>
<p class="MsoNormal" style="line-height:91%"><span lang="EN-GB">Oko podne istog 
dana bataljon je stigao na Slaviju. Tu nam je komandant divizije Vaso Jovanović 
izdao naređenje da bataljon krene Zorinom u Aleksandrovu ulicu i da ih &quot;čisti&quot; 
uz podršku sovjetskih tenkova. </span><span lang="DE" style="mso-ansi-language:DE">Rekao 
nam je da je u ovom pravcu usmerena i naša brigada.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Krenuli smo Zorinom ulicom i zauzimali zgradu po zgradu, ćošak po ćošak. 
Ubrzo smo izbili u Aleksandrovu ulicu. Veliku glavobolju su nam zadavale grupe 
naoružanih civila. Tvrdili su, svi redom, da su naši simpatizeri i da žele s 
nama u borbu. Rizično je bilo primati ovoliko naoružanih i neproverenih ljudi 
u jedinice, pa je, po naređenju štaba divizije, ove ljude trebalo razoružavati, 
što nije bilo jednostavno.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Saobraćajnu i vatrogasnu miliciju smo mnogo lakše i jednostavnije razoružavali. 
I baš kad smo imali pune ruke posla oko ove, za nas nove i pomalo čudne uloge, 
naše 3. četa izveštava da se pozadi Svetosavske crkve nalazi komanda 
beogradske žandarmerije, čiji komandant ne dozvoljava predaju i polaganje oružja. 
</span><span lang="EN-GB">Postavlja nekakve uslove i prethodne pregovore sa 
nekim od starijih partizanskih rukovodilaca. </span><span lang="DE" style="mso-ansi-language:DE">3. 
četi je naređeno da napadne kasarnu, razoruža i pohapsi posadu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada je Mile Latinović rasporedio četu za napad na kasarnu i uputio 
poslednje upozorenje i ultimatum, komandant beogradske žandarmerije pukovnik 
Radulović, videći bezizlaznu situaciju, ponovo je pokušao da odgodi stvar, 
poručujući Latinoviću da želi nekog od starijih, jer, da on ima nekakve 
uslove za predaju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Mile je imao 
još toliko strpljenja da pošalje gospodinu pukovniku poslednju poruku, s tim 
što je &quot;glasniku&quot; rekao da ne čeka odgovor, a poruka je glasila:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— U ovom 
momentu nema vremena za pregovaranje i postavljanje uslova. Vi vaše oružje 
niste okrenuli protiv okupatora, nego protiv nas i ne možete postavljati 
nikakve uslove.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">I čim je 
video kurira, koji je nosio poruku, da izlazi iz kasarne, dao je znak za plotun.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na prvi plotun 
žandari su, položili oružje, a među njima i njihov komandant pukovnik 
Radulović. Kada je Mile doveo poveliku kolonu dvojnih redova, posmatrali smo tu 
gomilu okupatorskih slugu. Jedni su odmah počeli bacati svoje kokarde, drugi su 
plakali, a treći izjavljivali da su odavno čekali ovaj momenat i da su spremni 
da odmah krenu sa nama u borbu. Njihov komandant pukovnik Radulović, pošto se 
predstavio, odmah je glagoljivo, počeo i da nas ubeđuje kako je on izdao 
proglas o pomoći NOB-i, da će nam odmah dati 3,500.000 dinara u gotovom, da 
ima bedeviju koja je već dve godine odnosila nagrade na trkama i još mnogo čega, 
da bi na kraju postavio pitanje možemo li mu dozvoliti, dok se njegov status ne 
utvrdi, da on lepo spava kod svoje kuće. &quot;Ljudi smo i vi ćete razumeti da 
je kulturnom čoveku potreban komfor na koji je navikao&quot;, — reče nam kao 
da pred sobom nema revolucionare već neku masu. Kad smo mu rekli da će, dok se 
njegov &quot;status&quot; ne utvrdi, spavati sa svojim žandarmima, on kao da se 
iznenadi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Posle ovoga 
dobili smo naređenje štaba brigade da za ovu noć ostanemo na dostignutim 
mestima, a sutra ćemo dobiti daljni zadatak. U toku noći pronašli smo dva 
skladišta sa nemačkim uniformama, koje su dobro poslužile za presvlačenje 
boraca Tamnave i Kolubare, koji su još uvek bili u svojim narodnim nošnjama, a 
uzeli smo ih kao popunu naših jedinica. Ovi borci, pretežno mladići, već su 
u beogradskoj borbi pokazali hrabrost i spremnost da uspešno zamene svoje 
starije drugove — borce, koji su izginuli ili ranjeni, izbačeni iz stroja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U toku noći 15/16. oktobra bataljon je dobio zadatak da krene u čišćenje 
ulica i zgrada niz Gundulićev venac, prema zgradi vojne odeće, Kalemegdana i 
Električne centrale na Dunavu. U ranim jutarnjim časovima 16. oktobia krenuli 
smo Gundulićevim vencom. Vodič nam nije bio potreban. Vrlo dobar poznavalac 
svih beogradskih ulica bio je Mirko Knežević, koji je učio limarski zanat u 
Beogradu, a sada komesar 5. bataljona. On tačno pokazuje koji su najlakši 
prilazi objektima posednutim nemačkim snagama: Vojnoj odeći, tramvajskom 
spremištu, Električnoj centrali.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Idući niz Gundulićev venac, nailazili smo na manje nemačke otpore, koje 
smo brzo likvidirali. Paralelnim ulicama, levo od nas, napadao je 4. bataljon. 
Pred njim, u jutarnjim časovima, otpor je bio jači nego pred našim 
bataljonom. Kao da Nemci ne obraćaju toliko pažnje na nas! Izgleda da naše 
napredovanje uveliko pomažu nemačke uniforme koje smo obukli prethodnog dana. 
Nemci nas vide, ali verovatno i ne misle da pred njih prolazi bataljon 
proletera.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad smo došli pred Vojnu odeću, trebalo je da presečemo odstupnicu i 
dovlačenje pojačanja i municije Nemcima pred našim 4. bataljonom. Za ovaj 
zadatak, kao i druge koji su tog momenta očekivali bataljon čete su bile 
raspoređene po sledećem: 1. četa da zauzme Električnu centralu, očisti 
prostor oko nje i spreči njeno uništenje od strane neprijatelja;<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">2. četa da zauzme i očisti deo desne obale Dunava i ne dozvoli Nemcima da 
se povlače obalom, ili da izvrše protivnapad na pravcu, u prostoru od Električne 
centrale do Vojne odeće; 3. četa da zauzme zgradu Vojne odeće i blok kuća 
oko nje.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Prvo je stupila u dejstvo 3. četa, a imala je i najteži zadatak. Delom 
snaga je čistila zgrade oko Vojne odeće, a delom sačekivala i uništavala 
nemačke grupe koje su odstupale ispred 4. bataljona. Prilazi Vojnoj odeći bili 
su jako branjeni snajperima, mitraljezima i minobacačima sa Kalemegdana.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">2. četa je 
brzo i uspešno ovladala delom desne obale Dunava. Tog trenutka nalazio sam se 
kod ove čete. Iznenadilo me je, zašto se ne čuje borba kod 1. čete. Pomislio 
sam da su Nemci napustili centralu i da je četa izvršila zadatak bez borbe. 
Ova pomisao ubrzo me je napustila, s obzirom da su to Nemci, a i Električna 
centrala, objekat, koji bi svaki branilac ili uništio ili se borio za njega. 
Odmah sam se uputio pre-ma 1. četi i kad sam tamo došao ustanovio sam da nisu 
na vreme otpočeli napad, jer su se zabavili oko razoružavanja jedne grupe 
Nemaca, koja je pokušala bekstvo iz okolnih zgrada oko Centrale. Ubrzo, Jocan i 
Aćić su pripremili silovit napad čete i Centrala je zauzeta na juriš. Švabe 
nisu imale vremena da je unište. Ostavili smo jedan vod da posedne i čuva 
Centralu, a s dva voda smo pristupili čišćenju okolnih zgrada. </span><span lang="EN-GB">Silovit 
juriš sačuvao je borce i četu od žrtava. </span><span lang="DE" style="mso-ansi-language:
DE">Četa je imala svega 2 ranjena borca.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Posle ovako 
uspešno izvršenih zadataka od strane 1. i 2. čete, kojima smo naredili da čvrsto 
drže dostignute položaje, pažnja štaba bataljona bila je usmerena prema 3. 
četi. Nemci uporno brane zgradu Vojne odeće i 3. četa ne uspeva da ih 
potisne. Procenili smo da bi 3. četa pretrpela velike gubitke, ako bi sama 
produžila napad na zgradu Vojne odeće, pa smo odlučili da obustavimo napad i 
zatražimo pomoć sovjetskih tenkova.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">19. oktobra 
naveče 4. i 5. bataljon, uz sadejstvo tenkova, zauzimaju vojnu odeću, a 20. 
oktobra u ranim jutarnjim čascvima 5. bataljon sa 2. bataljonom i sovjetskim 
tenkovskim bataljonom izbijaju na Kalemegdan i čiste poslednje ostatke Nemaca u 
Beogradu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U dnevniku 
brigade je zapisano: &quot;Noću između 19. i 20. X naša dva bataljona, 
bataljon tenkova i bataljon crvenoarmejaca, prodiru na Kalemegdan, poslednje 
uporište neprijatelja u Beogradu. Do 6,00 časova očišćen je Kalemegdan. 
Beograd je bio slobodan ...&quot;<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Ilija RADULOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_236.htm"><b>Prethodni dokument</b></a></TD>
<TD><a href="31_238.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

