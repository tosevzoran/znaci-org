<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_26.htm"><b>Prethodni dokument</b></a></TD>
<TD><a href="31_28.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">PARTIJSKO-POLITIČKA AKTIVNOST 3. KRAJIŠKE BRIGADE</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="DE" style="mso-ansi-language:DE">Sredinom 
novembra 1942. godine 3. krajiška brigada, u sastavu 1. proleterske divizije, 
krenula je iz Bosanskog Petrovca u pravcu Mrkonjić Grad — Jajce i dalje za 
centralnu Bosnu. Sećam se dobro tog veličanstvenog ispraćaja brigade od 
strane naroda.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Iz 
grada i okolnih sela okupilo se mnoštvo sveta da bi iz muziku, pesmu i mnoge 
poklone ispratilo svoju brigadu. Na cesti, koja od Petrovca vodi za Ključ, 
borci su se rastajali od svojih. </span><span lang="EN-GB">Bila je to dirljiva 
scena. Bataljoni, jedan za drugim kretali su se u koloni, a narod ih je pratio 
želeći im uspeha u borbama koje brigadu očekuju.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Sada, 
kad je trebalo otići iz Krajine, nikome nije bilo lako. Priprema boraca za napuštanje 
svog zavičaja bio je ozbiljan politički zadatak koji je na sebe preuzela 
partijska organizacija.</span></p>
<p class="MsoNormal" style="margin-top:1.0pt;text-indent:15.0pt"><span lang="EN-GB">Kako 
smo ga rešavali? Još u toku marša i usputnih borbi — u dane kada smo napali 
na Čađavicu, oslobodili Jajce i prešli preko Vrbasa — održali smo 
mnogobrojne skojevske i partijske sastanke kao i čitav niz konferencija po četama, 
vodili razgovore i sa pojedinim borcima i komunistima. Sastanci su uglavnom bili 
svakodnevni, što je zavisilo od uslova i pod kojima se jedinica kretala i 
borila.</span></p>
<p class="MsoNormal" style="line-height:91%"><span lang="EN-GB">Brigada je imala 
sasvim mladu partijsku organizaciju, čiji su članovi u najvećem broju 
primljeni u Partiju krajem 1941. u prvoj polovini 1942. godine. Članstvo nije 
imalo velikog iskustva, a među njima je bilo svega nekoliko predratnih 
komunista. Međutim, ta partijska organizacija je veoma dobro svršila svoj prvi 
ozbiljniji zadatak. Brigadu, koja je u to vreme imala preko 1000 boraca, od 
prelaza Vrbasa na putu za centralnu Bosnu, napustilo je svega nekoliko ljudi, 
koji su se vratili u Krajinu.</span></p>
<p class="MsoNormal" style="line-height:91%"><span lang="EN-GB">Osnovni politički 
zadatak svih konferencija i sastanaka svodio se u to vreme na objašnjavanje 
uloge i značaja 1. proleterske divizije, u čiji je sastav ušla i 3. krajiška 
brigada. Govorili smo da se zbog toga svi borci 3. krajiške treba da ponose, 
jer je to prva divizija ne samo po imenu nego i po tome što se u njoj nalazi 1. 
proleterska brigada, naša prva regularna jedinica sa najvećim iskustvom, 
prekaljenim kadrovima i borcima. Biti u sastavu prve divizije NOV, za svakoga je 
velika čast, jer je od do sada formiranih sedam krajiških brigada izabrana 
samo jedna, i to baš naša da uđe u 1. diviziju.</span></p>
<p class="MsoNormal" style="line-height:91%"><span lang="EN-GB">Istovremeno, 
objašnjavali smo u čemu je značaj odlaska u centralnu Bosnu, kao i vođenje 
borbi van Krajine, što je bio i uslov da se uđe u sastav 1. divizije, koja 
nije bila vezana za određenu teritoriju. Naravno, pritom se govorilo o opštoj 
političkoj situaciji, o ustanku i borbi u čitavoj Jugoslaviji, značaju 
stvaranja AVNOJ-a, što je bilo u vezi sa zadatkom 1. divizije u centralnoj 
Bosni, itd. Posebno se naglašavalo da na teritoriji na koju odlazimo treba izvršiti 
određeni uticaj u narodu, jer su tamo bili četnici Rade Radića, a i ustaško-domobranski 
garnizoni u Tesliću, Kotor-Varoši, Prnjavoru i drugim mestima. Naše prisustvo 
i naši uspesi doprineće tome da se ustanak proširi i na te krajeve, čime bi 
se slobodna teritorija, koja je zahvatila Bihać i delove Hrvatske, preko 
Krajine prostirala ka istoku. Čini mi se da smo veoma uspešno izvršili taj 
prvi zadatak u sastavu divizije.</span></p>
<p class="MsoNormal" style="line-height:91%"><span lang="EN-GB">U to vreme počinje 
i prvi period organizacionog sređivanja mlade partijske organizacije u 3. krajiškoj 
brigadi, koji je trajao nekoliko meseci. Nastojalo se da se kroz ovakve i slične 
zadatke, vojne i političke, sve osnovne organizacije sve više osamostale, da 
postanu rukovodeća snaga u svojoj četi. Zato se na prvim sastancima partijskih 
ćelija po svim četama najviše raspravljalo o sledećim pitanjima: šta je to 
Partija, partijska ćelija, koji su njeni zadaci; šta treba da sadrži dnevni 
red, kako se vrši izbor tema za razmatranje, kako se problemi tretiraju i na 
koji način i kakvi se zaključci donose.</span></p>
<p class="MsoNormal" style="line-height:91%"><span lang="EN-GB">Na tom poslu je 
bio angažovan i divizijski komitet, čiji je sekretar bio Dušan Korać — 
zamenik komesara 1. proleterske brigade. Budući da je partijski i politički 
kadar bio mlad, odlučeno je da se jedan broj iskusnijih komunista iz 1. 
proleterske brigade uputi u 3. krajišku kao pomoć. Ta odluka je, međutim, 
kasnije promenjena: umesto u 3., ta grupa iz 1. proleterske otišla je u 7. 
krajišku brigadu. Mi smo u 1. brigadu slali neke drugove da izučavaju njena 
iskustva.</span></p>
<p class="MsoNormal" style="line-height:91%"><span lang="EN-GB">Svi članovi 
politodela prisustvovali su veoma često gotovo svim sastancima bataljonskih 
biroa. Zajednički smo sticali iskustva i prenosili ona iz 1. proleterske 
brigade. Govorili smo o pravima i obavezama partijske ćelije i njenih članova, 
njhovom odnosu prema komandiru čete, zatim o tome kako se komandir mora 
postaviti prema partijskoj organizaciji, kako o svom političkom radu polaže računa 
partijskoj orgalizaciji i kako sa njenih sastanaka dobiva osnovne smernice a 
svoju političku aktivnost i pomoć u rešavanju problema i četi, bataljonu, 
brigadi.</span></p>
<p class="MsoNormal" style="line-height:91%"><span lang="EN-GB">To je, uglavnom, 
u toku nekoliko prvih meseci bio osnovni sadržaj rada partijskih organizacija i 
naših povremenih savetovanja sa zamenicima komesara kao sekretarima 
bataljonskih biroa.</span></p>
<p class="MsoNormal" style="line-height:91%"><span lang="EN-GB">Da bismo što više 
pomogli partijskim ćelijama da se bave stvarnom političkom situacijom u 
jedinici, da reaguju na vreme i pravilno, diskutovali smo na kraju partijskog 
sastanka o samom sastanku; ocenjivali smo da li je bio dobro pripremljen, da li 
su zaključci dobri, o kojim mišljenjima i predlozima treba raspravljati na 
sledećem sastanku, čemu posvetiti posebnu pažnju itd. Pored tih radnih 
sastanaka održavali smo i teoretske, na kojima smo učili i objašnjavali 
pojedina teoretska pitanja: o revoluciji, diktaturi proletarijata, seljačkom i 
nacionalnom pitanju i sl.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Jedan 
od važnih zadataka partijskih ćelija i komunista i brigadi bio je objašnjavanje 
političke situacije i ciljeva naodnooslobodilačkog rata posle stvaranja 
AVNOJ-a i širenja ustanka u Hrvatskoj, Lici, centralnoj Bosni; zatim objašnjavanje 
stanja na ratištima u svetu, itd. To političko informisanje bilo je redovno i 
mi smo mu posvećivali veoma ozbiljnu pažnju na svim partijskim, skojevskim i 
povremenim sastancima sa ženama, kao i na opštim konferencijama, u težnji da 
se iz takvih ocena, pregleda i osvrta sagleda i objasni konkretna uloga brigade 
u okviru divizije, bataljona u okviru brigade, čete u okviru bataljona.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Kao 
vrlo važno pitanje o kojem se takođe redovno raspravljalo na svim sastancima 
partijskih ćelija i biroa, bila je i analiza svake izvršene, ili pripremanje 
svake nove vojne akcije. Ove analize su obuhvatale kako su pojedinac, četa ili 
bataljon izvršili svoj zadatak, kako se ko držao; one nisu imale samo određeni 
mobilizatorski i politički karakter, već su omogućavale i odabiranje novih 
ljudi za kandidate i članove Partije.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Brigada 
je uz sadejstvo delova 1. proleterske brigade uoči same Nove godine, 31. 
decembra 1942, napala i oslobodila Teslić. Tom prilikom je zarobljena a delom i 
uništena Pavelićeva pukovnija. Odmah posle toga brigada je, kao i čitava 
divizija, dobila zadatak da krene u pravcu Konjica. To je bio poznati usiljeni 
marš čitave divizije preko centralne Bosne za vreme bitke na Neretvi, koji je 
trajao 3—4 dana. Neprekidno smo bili u pokretu, kretali smo se vrlo brzo preko 
Borja ka dolini Vrbasa, pored Bugojna ka Konjicu.</span></p>
<p class="MsoNormal" style="text-indent:18.0pt;line-height:91%"><span lang="EN-GB">3. 
krajiška brigada je tada zadržana kod Prozora da bi se borila za ranjenike, na 
Vilića Guvnu. To je bio jedan od najtežih zadataka koje smo imali da rešimo.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Naši 
ranjenici su se u to vreme nalazili u selima od Šćita do Prozora, dok su se 
bezuspešno vodile borbe za oslobođenje Konjica. Kolona od oko 4.000 ranjenika 
čekala je da se oslobodi teritorija u pravcu Konjica i dalje ka jugu. Nemci su 
veoma uporno napadali iz doline Vrbasa preko Kobile i Vilića Gumna, Raduše i 
Makljena. Želeli su po svaku cenu da savladaju te planinske terene i da se 
spuste u dolinu, gde su bili naši ranjenici. Našli smo se u kritičnoj 
situaciji: dva bataljona smo postavili prema Vilića Gumnu, dok su druga dva 
krenula na Radušu. Pokušali smo da oteramo neprijatelja sa Vilića Gumna, ali 
nismo uspeli. </span><span lang="DE" style="mso-ansi-language:DE">Međutim, ni 
Nemci nisu mogli da nas nateraju na povlačenje. Tada je naišla 4. (crnogorska) 
proleterska brigada, pa smo zajedničkim snagama (4. brigada i dva bataljona 3. 
krajiške) odbili silovit napad Nemaca, koji bi, u slučaju uspeha, doveo sve naše 
ranjenike u bezizlazan položaj. A naređenje Vrhovnog komandanta je glasilo:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">&quot;Po svaku 
cenu spasti ranjenike&quot;.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Bitka 
na Vilića Gumnu, u kojoj su iz 3. krajiške učestvovali 1. i 2. bataljon, 
pokazala je koliko su naši borci ne samo vojnički već i politički dorasli 
tako teškoj situaciji. </span><span lang="EN-GB">Ratovalo se neprekidno 
nekoliko dana i noći, na planini, po snegu. Mislim da su komunisti iz 3. krajiške, 
posebno komandni kadar i članovi bataljonskog biroa, odigrali veoma značajnu 
ulogu i da njima dobrim delom treba zahvaliti što su bataljoni uspešno 
odolevali ne samo pritisku Nemaca već i to što su kasnije prešli u 
protivnapad, uspevši da potisnu i oteraju neprijatelja čak u dolinu Vrbasa.</span></p>
<p class="MsoNormal" style="text-indent:15.0pt;line-height:108%"><span lang="EN-GB">Iz 
tih borbi posebno se sećam pogibije druga Petrovića<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
iz s. Vrtoča kod Bosanskog Petrovca. Nije bio član Partije, ako je bio jedan 
od najhrabrijih boraca u 1. bataljonu. Za vreme ove borbe naši borci su uspeli 
da uskoče u jedan od rovova koje su Nemci iskopali u snegu. Samo što su naši 
uskočili u rov, bacač Četvrte proleterske brigade ubacio je u isti rov 
granatu i tako je Petrović poginuo od nje, zajedno sa Nemcima koji nisu uspeli 
da pobegnu iz rova.</span></p>
<p class="MsoNormal" style="text-indent:16.0pt;line-height:108%"><span lang="DE" style="mso-ansi-language:DE">Partijska 
organizacija vodila je posebnu brigu o borbenom moralu brigade. Taj se moral 
izgrađivao na konkretnim primerima herojstva, upornosti i samopožrtvovanja 
najboljih boraca. Borci koji nisu bili članovi SKOJ-a i KPJ, postepeno su, kroz 
mnogobrojne bitke, napore i iskušenja, uz aktivnu moralno-političku podršku 
komunista, sticali kvalifikacije da postanu članovi Partije, a samo njihovo 
primanje u Partiju bilo je manje-više pitanje dana, mogućnosti za održavanje 
sastanaka, itd. Prijem u Partiju bio je, u stvari, kolektivna potvrda jedne 
političke organizacije visokom borbenom moralu i političkoj svesti pojedinaca 
i podstrek da se još više založe da bi opravdali poverenje koje im je 
ukazano. Svako ko je prošao kroz taj period zna da je takvo priznanje, makar 
ono došlo i posle smrti, predstavljalo najveću satisfakciju, najvišu potvrdu 
sopstvenog bitisanja, žrtava i odricanja.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Posle odbacivanja Nemaca na Vilića Gumnnu brigada je ostala u zaštitnici 
ranjenika, prateći ih od Prozora do Jablanice i Boračkog jezera. Težina 
zadataka bila je u tome što je zaštitnica mogla da se povlači samo onoliko 
koliko su prethodnog dana odmakli ranjenici. Zbog toga što su se ranjenici 
sporo kretali, brigada je morala, po cenu najvećih žrtava, da ostaje na položajima 
sve dok kolona ranjenih ne pređe određeni teren.</span><span lang="DE" style="font-size:9.0pt;mso-bidi-font-size:12.0pt;mso-ansi-language:
DE"> </span><span lang="DE" style="font-size:10.0pt;mso-ansi-language:DE"><o:p>
</o:p>
</span></p>
<p class="MsoNormal" style="line-height:108%"><span lang="EN-GB">Put od Prozora 
do Jablanice trajao je tri dana. Za to vreme brigada je vodila neprekidne borbe. 
Pošto bi u zoru zauzela nov položaj, čitav dan ga je morala braniti. </span><span lang="DE" style="mso-ansi-language:DE">Posle 
borbe usledio bi pokret. Pešačilo se noću, da bi ujutru ponovo buknula borba 
svom žestinom.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">U takvim uslovima brigada nije imala mogućnosti ni u četama ni u vodovima 
da organizuje neki sistematski politički rad, niti da održava duže 
konferencije, partijske ili skojevske sastanke. Ali je opet onaj sitni, 
svakodnevni, neposredni rad svakog komuniste, u duhu stavova i shvatanja koji su 
se zauzimali i ispoljavali, bio odlučujući za uspešno izvršavanje zadataka.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Teški su to časovi kada je snaga na izmaku, kada nema dovoljno municije, 
kada se ne možeš odbraniti od avijacije, a ni povući sa položaja. U ratu su 
se partizani retko nalazili u tako teškoj situaciji; uvek je bilo moguće 
probiti se levo ili desno, napred ili nazad. Ali u borbama za ranjenike vođena 
je odbrana koja je zahtevala maksimum upornosti, zalaganja i spremnosti na najveće 
žrtve.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Pa ipak, iako se nije vodio neki naročito organizovan politički rad, borci 
su redovno bili obaveštavani o svemu što se događalo oko nas i drugde. Tih 
dana, u zaštitnici ranjenika od Prozora do Jablanice, održali smo i jedno uspešno 
savetovanje političkih komesara i njihovih zamenika, posvećeno analizi stanja 
i političkog rada u brigadi. Tada je izišao i prvi broj brigadnog lista. 
Bataljonski listovi su počeli da izlaze ranije. Vesti su hvatane preko radija, 
beležene, prekucavane i umnožavane na šapirografu. Svuda su dopirale, do 
svake čete. Na taj način su borci upoznavani sa stanjem na ratištima u 
Jugoslaviji i na drugim frontovima.<o:p>
</o:p>
</span></p>
<p class="MsoNormal" style="margin-top:1.0pt;line-height:108%"><span lang="DE" style="mso-ansi-language:DE">Posle 
prelaska Neretve nešto smo se duže zadržali na Boračkom jezeru, gde je 
nastupilo relativno zatišje. </span><span lang="EN-GB">I tada smo gladovali, 
ali je politički rad oživeo. Odmah se počelo sa održavanjem konferencija i 
sastanaka, na kojima se pretresao rad svake partijske organizacije, sumirala 
iskustva i kritikovalo držanje pojedinaca, vodova i četa. Tako smo, na primer, 
jedan sastanak posvetili radu saniteta brigade. Bila je to vrlo korisna 
diskusija, kao i uopšte sve diskusije koje su služile sređivanju i uopštavanju 
iskustava posle teških borbi.</span></p>
<p class="MsoNormal" style="line-height:91%"><span lang="EN-GB">Posebno 
poglavlje u radu partijske organizacije 3. krajiške brigade predstavlja period 
bitke na Sutjesci, kada je 3. krajiška brigada bila jedna od prvih jedinica 
koja je stupila u borbu sa Nemcima još na početku te ofanzive. Do borbe je došlo 
kod sela Ribarevina, između Bijelog Polja i Mojkovca. Prva dva-tri dana brigada 
se veoma uspešno nosila sa Nemcima koji nisu uspeli ni da je pomere sa 
branjenih položaja. </span><span lang="DE" style="mso-ansi-language:DE">Odatle 
se po naređenju povukla zbog situacije na drugim sektorima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U to vreme nismo znali da je pred nama cela nemačka divizija, mada smo 
naslućivali da se radi o pokretima većih snaga i jednoj novoj ofanzivi. Kako 
će se sve to razvijati, kakvog su obima pripreme i snage neprijatelja, brigada 
nije mogla da sagleda, ali je videla ono što je bilo pred njom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Od svih nedaća glad je u te dane bila jedna od najtežih. U toku bitke na 
Sutjesci, a i kasnije, bili smo u svojim ocenama veoma strogi, kada se radilo o 
postupcima boraca, koji su bili prouzrokovani glađu. Teren kojim smo prolazili 
bio je jako siromašan. Tu se već mesecima ratovalo, sve je bilo odneto — i 
žito i stoka — tako da su uslovi za ishranu bili više nego loši. Mada smo 
prvih 15 dana nekako prolazili sa onim što smo imali, jer smo se još kretali 
po periferiji slobodne teritorije, a ponešto i otimali od Nemaca, kasnije je 
situacija bila veoma otežana i kritična. Bukvalno rečeno — nismo imali ama 
baš ništa! Kad smo prelazili Sutjesku, pre nego što smo pošli na Zelengoru, 
brigada je dobila svoje poslednje sledovanje — parče mesa svakom borcu za 
nekoliko dana. Posle toga počelo je klanje konja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Za vreme bitke na Sutjesci rad partijske organizacije bio je vrlo 
intenzivan. Redovno su se održavali partijski i skojevski sastanci po grupama i 
aktivima, sastanci ćelija i partijskih biroa; analizirao se protekli dan, izvršavanje 
borbenih zadataka i držanje u teškim situacijama. Na osnovu analize i procene 
borbenih akcija donosili su se i zaključci za sledeće dane. To je bilo od 
velike koristi ne samo za podizanje borbene spremnosti već i za stvaranje 
atmosfere pune drugarstva, međusobnog poverenja i poverenja u starešine, što 
je u takvim uslovima borbe bilo presudno.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle bitke na Sutjesci, 3. brigada se, zajedno sa 7. krajiškom brigadom, 
odvojila od glavne grupacije i, preko pruge Prača — Sarajevo, uputile na 
Jahorinu. Odatle smo prešli prugu Konjic — Sarajevo i došli na teren južno 
od Prozora. Tada smo, 7. ili 8. avgusta 1943. godine, u selu Solakova Kula, održali 
i prvu brigadnu konferenciju. Ona je imala zadatak da analizira i oceni rad 
partijske organizacije za period od skoro godinu dana, tj. od samog njenog 
osnivanja. </span><span lang="EN-GB">A taj period je bio vanredno bogat političkim 
radom i naglim usponom partijske i omladinske organizacije. Takođe su bila 
bogata iskustva brigade u borbenim akcijama. Na konferenciji je učestvovalo 60 
do 70 drugova, a u ime Centralnog komiteta prisustvovali su Cana Babović i 
Milentije Popović.</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Konferencija 
je održana u školi u Solakovoj Kuli. Podnet je opširan referat, koji je 
obuhvatio organizaciono stanje partijske organizacije, političku situaciju, 
politički rad u brigadi, aktivnost brigade na terenu. U brigadi je — kako je 
istaknuto na konferenciji — tada bilo 280 članova Partije i oko 400 članova 
SKOJ-a. Konferencija je radila celog dana. Veliki broj drugova je učestvovao u 
diskusiji o raznim problemima, iako se najviše govorilo o iskustvima partijske 
organizacije u periodu bitki na Neretvi i Sutjesci.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Tada 
smo bili veoma strogi u ocenjivanju naših uspeha i vrlo oštro reagovali na 
najmanju slabost. Zamerali smo što politički rad u brigadi nije bio još 
intenzivniji, što je bio jednostran, šablonski i neplanski. Uslovi su, doduše, 
bili takvi da se o nekom zaista planskom i smišljenom radu, kakav je moguće 
organizovati u periodu mira, nije moglo ni govoriti, ali tome smo težili, na to 
nas je gonio sam razvoj brigade.<o:p>
</o:p>
</span></p>
<p class="MsoNormal" style="margin-top:12.0pt;text-indent:19.0pt"><span lang="DE" style="mso-ansi-language:DE">Na 
konferenciji je bilo reči i o radu partijskih ćelija i bataljonskih biroa. </span><span lang="EN-GB">Data 
je ocena brigadnog i bataljonskih listova. Određeni su i zadaci iz političke 
delatnosti, učvršćenja organizacije, jačanja partijske discipline, 
razvijanja kritike među komunistima, jačanja SKOJ-a, aktivnosti na terenu itd. 
Ti zadaci su u pomenutom referatu, koji sam delimično sačuvao, ovako 
formulisani:</span></p>
<p class="MsoNormal" style="margin-top:12.0pt;text-indent:19.0pt"><span lang="EN-GB">&quot;1) 
Mi moramo našu partijsku organizaciju, što znači i našu brigadu, politički 
pripremiti za zadatke koji se postavljaju iz razvoja političke situacije. Naša 
organizacija mora budno pratiti razvoj događaja, na osnovu kojih treba donositi 
pravilne i blagovremene zaključke. Ona mora biti aktivna, naročito danas, u 
proširenju političkih perspektiva, kako kod članova organizacije, tako i kod 
nepartijaca.</span></p>
<p class="MsoNormal"><span lang="EN-GB">2) Mi moramo učvrstiti i produbiti našu 
partijsku organizaciju. Ona mora biti organizaciono spremna za zadatke koji pred 
nama stoje. To znači: a) podići na veći stepen odlike naše organizacije: 
partijnost, budnost i odgovornost; b) partijsku disciplinu hvatiti svestranije 
dublje i šire, a ne samo kao vojničku disciplinu, te i nju podići na veći 
stepen; c) partijci se moraju saživeti sa ulogom naše Partije i zadacima 
njenih članova; d) kritički duh kod partijaca i kod organizacije kao celine 
moramo više, dublje i svestranije razviti, vaspitavajući ih na svetlim 
primerima.&quot;</span></p>
<p class="MsoNormal" style="margin-top:9.0pt;text-indent:17.0pt;line-height:108%"><span lang="EN-GB">Smatram 
da je ta konferencija, baš zbog toga što je došla ubrzo posle bitke na 
Sutjesci i što je imala vrlo široki registar problema na dnevnom redu — bila 
od velikog značaja za dalje jačanje partijske organizacije, za njenu punu 
afirmaciju kao snažnog političkog faktora, kao rukovodeće snage u brigadi.</span></p>
<p class="MsoNormal" style="margin-top:3.0pt"><span lang="EN-GB">Početkom 
decembra 1943. godine u sastav naše brigade ušao je i italijanski bataljon 
&quot;Mateoti&quot;. Ovaj bataljon je formiran od Italijana koji su prešli na 
stranu Narodnooslobodilačke vojske. Komandni kadar bio je iz redova oficira, 
podoficira i boraca italijanske vojske koja je kapitulirala, a politički 
komesari su bili ljudi iz naše brigade. Komesar bataljona je bio Dragutin Bego 
iz Splita koji je znao italijanski jezik.</span></p>
<p class="MsoNormal" style="line-height:108%"><span lang="EN-GB">Taj bataljon je 
brojao 150 boraca, ali u njemu nije bilo partijske organizacije. Stoga se pred 
nas postavilo pitanje: kako organizovati politički i vaspitni rad? Odlučili 
smo se za jednu specifičnu formu: za stvaranje aktiva od najboljih boraca, i to 
u svakoj četi. </span><span lang="DE" style="mso-ansi-language:DE">Ti aktivi su 
brojali 15—18 boraca. Oni su bili osnovno uporište u četama. Na njihovim 
sastancima diskutovalo se o stanju u bataljonu, o svim problemima, naročito 
političke prirode. Ti aktivi su, praktično, bili dovedeni u situaciju da 
zauzimaju stavove o raznim pitanjima i da se bore za njihovu primenu u 
svakodnevnom radu. Tako su vremenom, uz pomoć naših drugova koji su se tamo 
dobro snašli, aktivi postali rukovodeća politička snaga. Valja napomenuti i 
to da su aktivi bili vrlo lepo primljeni od većine boraca. Oni su, u stvari, u 
neku ruku nadomestili nepostojanje partijske organizacije. Odigrali su veoma 
pozitivnu ulogu u političkom radu, naročito u tumačenju naše borbe i 
politike Partije, kao i u menjanju odnosa prema narodu, a i u pogledu vojničkog 
osposobljavanja i izvršavanja raznih zadataka. Sve je to doprinelo da se taj 
bataljon sasvim solidno pokazao u borbenim okršajima.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Zabeležio bih još jedan interesantan detalj iz rada naše partijske 
organizacije. Mislim da je to jedinstven slučaj u toku rata.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Krajem 1943. godine, posle napada na Banja Luku, našli smo se na terenu 
Krajine, između Drvara i Glamoča. Došli smo u sela Prekaju, Poljice, Rore. 
Odmah smo napali neprijateljske snage u rejonu Glamoča i posle pobede nad 
jednim nemačkim bataljonom kod sela Hotkovca naterali ih da se povuku u Livno. 
Nastalo je zatišje.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">U brigadi je tada bilo oko dve trećine boraca iz okoline Drvara i Bosanskog 
Petrovca. Kod njih se, što je sasvim prirodno, javila želja da obiđu svoje 
porodice, da se obaveste o događajima i stradanjima koje su preživeli ovi 
krajevi, naročito u toku bitke na Neretvi. Ovim željama je udovoljeno od 
strane štaba korpusa i kao nagrada za uspehe u bici na Neretvi, borci sa 
sektora Drvara i Petrovca dobili su odsustvo.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Pa, ipak, nije bilo lako doneti takvu odluku i stoga smo izvršili potrebne 
političke pripreme. Odluka o odsustvu je objašnjena na partijskim sastancima i 
konferencijama po četama i bataljonima; dat joj je i određen politički 
smisao. Posle toga, više od polovine boraca brigade, sem onih koji su bili na 
izuzetno važnim dužnostima, otišla je na odsustvo od po pet dana. Naravno, 
borcima smo objasnili da je njihovo odsustvo zasluženo, da predstavlja neku 
vrstu nagrade, ali da ima i svoj politički smisao: da želimo da se vide sa 
svojima, da im objasne kuda smo sve prošli, šta su videli, kako se vode borbe 
u svim krajevima zemlje, da iznesu svoja iskustva iz centralne Bosne, Crne Gore, 
iz borbe za ranjenike, itd. Kasnije se pokazalo da je to odsustvo ostavilo snažan 
utisak, kako na borce u brigadi, tako i na narod Drvara i Bosanskog Petrovca.<o:p>
</o:p>
</span></p>
<p class="MsoNormal" style="line-height:108%"><span lang="EN-GB">Istina, pomalo 
smo se pribojavali da nam se neki od boraca neće vratiti. </span><span lang="DE" style="mso-ansi-language:DE">Ali 
pokazalo se da je naša bojazan bila potpuno nepotrebna. Svi su se vratili na 
vreme. I ne samo to — brigada je posle tog odsustva brojala više boraca nego 
ranije, jer su mnogi doveli brata, rođaka, poznanika.<o:p>
</o:p>
</span></p>
<p class="MsoNormal" style="line-height:108%"><span lang="DE" style="mso-ansi-language:
DE">Dok sam bio u 3. krajiškoj brigadi pohađao sam i partijski kurs koji je 
organizovan u Jajcu, a trajao je mesec dana. Kursom je rukovodio drug Krsto 
Popivoda, a pored njega predavač je bio i Jovan Marinović. Mislim da nam je 
poslednja tema bila: &quot;Politička linija narodnooslobodilačke borbe&quot;, 
a predavač drug Kardelj.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U to vreme održavalo 
se Drugo zasedanje AVNOJ-a, kome su svi kursisti prisustvovali kao posmatrači, 
ali i kao vrlo aktivni u oduševljenju prilikom prihvatanja odluka. </span><span lang="EN-GB">Za 
sve nas to je bio događaj od izuzetne važnosti i ostavio je neizbrisive 
utiske.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Te 
dane ispunila je tragična vest o pogibiji Lole Ribara, to nas je duboko 
potreslo, unelo tugu i nemir u nas. Bili su to najmučniji trenuci u životu našeg 
kursa.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Lolinu 
sahranu je teško opisati; rečima nije moguće iskazati šta smo sve osećali u 
tim trenucima. Njegovi posmrtni ostaci bili su smešteni u jednoj kućici na 
periferiji grada. Bio je sumrak kada su članovi Politbiroa CK KPJ na rukama 
izneli njegov kovčeg, a onda smo ga mi kursisti preneli do trga. Bili smo i 
poslednja straža kraj njegovog odra.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Dobro 
se sećam te tužne slike: Lolino telo je bilo postavljeno na malom trgu, a 
okolo su bili drugovi iz Centralnog komiteta, Vrhovnog štaba, pripadnici 
jedinica koje su se tu zatekle i građani Jajca.</span></p>
<p class="MsoNormal" style="text-indent:15.0pt"><span lang="EN-GB">Najpotresniji 
trenuci su nastali onda kada je Lolin otac dr Ivan Ribar, počeo da govori 
tihim, drhtavim, dubokim glasom punim bola i žalosti. Pričao je o detinjstvu 
svojih sinova, o njihovoj mladosti, njihovim sklonostima; o tome kako su 
delovali na njega u vreme kada su se opredelili za napredni, revolucionarni 
pokret.</span></p>
<p class="MsoNormal" style="margin-top:1.0pt"><span lang="EN-GB">Stari Ribar se 
opraštao od svoja dva sina, jer je istovremeno saznao i za pogibiju Jurice, 
koja se dogodila mnogo ranije kod Kolašina. Njegov govor je ličio na zavet 
palim sinovima da će nastaviti njihovo delo sve do pobede.</span></p>
<p class="MsoNormal" style="line-height:91%"><span lang="EN-GB">Sredinom 
februara ili početkom marta 1944. godine oranizovali smo brigadni partijski 
kurs u Mrkonjić-Gradu.</span></p>
<p class="MsoNormal" style="line-height:91%"><span lang="EN-GB">Pored tridesetak 
iz brigade, kurs je pohađalo i pet-šest drugova sa terena. Predavali smo Neda 
Božinović i ja po zabeleškama koje sam doneo sa kursa u Jajcu. </span><span lang="DE" style="mso-ansi-language:DE">Neda 
je tada bila član politodela naše brigade.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bio je to zanimljiv pokušaj, budući da nismo imali iskustva u predavačkom 
radu. Teme su bile: učenje o Partiji; diktatura proletarijata; seljačko 
pitanje; nacionalno pitanje;<o:p>
</o:p>
</span></p>
<p class="MsoNormal" style="line-height:91%"><span lang="EN-GB">politička 
linija narodnooslobodilačke borbe i slično. Posle predavanja radilo se po kružocima. 
Slušaoci su najpre grupno proučavali materijale kojima smo raspolagali, pa su 
u kružocima vođene diskusije. Nakon dva-tri dana održavala se konsultacija o 
određenoj temi. </span><span lang="DE" style="mso-ansi-language:DE">U onim 
uslovima takav način rada bio je veoma prikladan.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Takav 
intenzivan rad dao je dobre rezultate. Ljudi su sa oduševljenjem prilazili 
svakoj temi, ulagali dosta truda da što više nauče. Ogromna je bila želja za 
znanjem, iako je materija bila prilično teška, a većina kursista sa ograničenim 
opštim obrazovanjem. </span><span lang="EN-GB">Stoga smo morali da objašnjavamo 
pojedine termine, pojmove i strane reči. Ali, sve se to isplatilo. Kursisti su 
kasnije uneli dosta svežine u politički rad, temeljnije i šire tumačili 
mnoge stvari i bili politički veoma aktivni.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Đuro LONČAREVIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoNormal" style="margin-top:6.0pt"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="EN-GB" style="mso-ansi-language:DE"> 
    </span><span lang="DE" style="font-size:
10.0pt;mso-ansi-language:DE">Petrović Rade, desetar Druge čete, Prvog 
    bataljona za vreme borbe je imitirao pisak lokomotive. Po tom njegovom 
    signalu smo uvek znali gde se vodi najžešća borba, u kakvoj smo 
    situaciji, da li napredujemo ili uzmičemo jer je on redovno bio u prvim 
    borbenim redovima.<o:p>
    </o:p>
    </span></p>
    <p class="MsoFootnoteText"><span lang="DE" style="mso-ansi-language:DE">&nbsp;<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_26.htm"><b>Prethodni dokument</b></a></TD>
<TD><a href="31_28.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

