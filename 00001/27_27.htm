<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_26.htm"><b>Prethodni dokument</b></a></TD>
<TD><a href="27_28.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading221" align="center" style="margin-top:0mm;margin-right:0mm;
margin-bottom:0mm;margin-left:82.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark27"><span lang="SR-CYR" style="font-family:&quot;Times New Roman&quot;;mso-fareast-language:SR-CYR;font-weight:
normal">BOŽIĆ U KOKORIM</span></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR;font-weight:
normal">A</span><span lang="SR-CYR" style="font-family:&quot;Times New Roman&quot;"><o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Posle oslobođenja Jajca brigada je izvršila 
pokret u pravcu Kotor-Varoša i Jošavke s namerom da očisti teren od četnika.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naš bataljon je dobio 
zadatak da očisti od četnika teren sela Kokora do Crnog vrha. Pošto je očistio 
teren, bataljon se smestio u selu Kokorima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Petog januara iznenada 
su nas napali Nemci zajedno s četnicima. Selo smo morali napustiti, ali u toku 
noći dobili smo naređenje da već sutradan ponovo proteramo neprijatelja i učvrstimo 
osvojene položaje. Ujutru rano, dok je gusta magla zaklanjala vidik, krenuli 
smo u napad. Neprijatelj nas nije očekivao, pa je, iznenađen, bio primoran da 
se povuče ostavljajući za sobom ratni materijal i komoru.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prilikom čišćenja 
sela stigli smo do seoske crkve, čija su vrata bila otvorena. Pažljivo smo ušli 
u crkvu da vidimo da li se neki neprijateljev vojnik tamo sakrio. Unutra nije 
bilo nikoga. Crkva je sva bila zagađena konjskom balegom, senom i slamom. Čim 
smo o tome izvestili štab bataljona, naređeno je da crkvu očistimo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na Badnji dan smo 
obavestili meštane da će doći partizanski pop da obavi službu božju. Verski 
referent naše brigade bio je sveštenik Blažo Marković. Rano na prvi dan Božića 
zabrujala su crkvena zvona. Narod, svečano odeven, počeo se okupljati. Porta 
je bila puna. U crkvi nije bilo mesta za sve. Seljaci nisu verovali da je Blažo 
Marković zaista sveštenik.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Počela je služba. Pop 
je obukao epitrahilj i u ruci sa Svetim pismom izašao pred oltar. Pratio ga je 
crkvenjak s kadionicom. Narod je više gledao u crkvenjaka nego u popa. 
Crkvenjak je klimajući glavom potvrdio da je Marković stvarno pop. Služba je 
obavljena po svim crkvenim propisima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kad su videli da nije u 
pitanju nikakva prevara, seljaci su navalili da im pop krsti decu. A te dece 
bilo je dosta jer su ustaše ubile seoskog popa i zatvorile crkvu. Time su 
zapravo obeležile početak svoje vlasti i nasilja. I, eto, sticajem okolnosti, 
dogodilo se da komunisti vrate ugled crkvi od koje su Nemci i njihove sluge načinili 
štalu. I to baš na Božić, 7. januara 1943. Seljaci su bili zadovoljni naročito 
time što su im deca krštena, jer za njihove pojmove bilo je strašno držati 
nekrst u kući. I još, ne daj bože da koje umre nekršteno — pa to bi bilo 
ravno jednom od onih sedam smrtnih grehova. Zato su, zajedno s decom, navalili 
na popa Blaža s darovima. Bilo je tu peškira, čarapa, šalova, košulja i 
drugih stvari — dovoljno za ceo bataljon.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle službe je počelo 
veselje. U međuvremenu su pristizala kola s hranom iz eusednih sela. Mi smo se 
čudili i pitali ko je naredio da donose hranu. Na to su seljaci odgovorili da 
je to hrana koju su tražili četnici ne znajući da će biti proterani iz sela 
i oni i Nemci.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kad su seljaci videli 
da se u selu nalaze partizani, nisu hteli vraćati hranu, već su je dali 
partizanima govoreći:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Nije kom je 
namenjeno, nego kom je suđeno.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dok je trajalo veselje 
u porti, jedna grupa seljaka prišla je popu Blažu i zamolila ga da dođe na 
treći dan Božića da izvrši bogosluženje, jer je to seoska slava — Sveti 
Stevan. Blažo je obećao da će doći. I došao je. Toga dana posle bogosluženja 
priređena je litija oko crkve. Sa narodom su učestvovali i neki borci 
Kragujevačkog bataljona što su seljaci pozdravili s oduševljenjem. Na kraju 
je održan veliki miting na kome su govorili komesar i komandant bataljona. Taj 
miting je bio od osobitog značaja, jer se na njemu ubedljivim činjenicama 
ukazalo na saradnju četnika s Nemcima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sve ovo što se 
dogodilo u selu Kokorima brzo se raščulo po celoj okolini. O nama se druga priča 
pričala. Kada smo krenuli iz tog kraja, narod nas je mnogo toplije ispratio 
nego što nas je dočekao.</span></p>
<p align="right"><span style="font-size:9.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
SR-CYR;mso-bidi-language:AR-SA" class="Bodytext3">Milan ĐORĐEVIĆ JANAĆKO</span><br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_26.htm"><b>Prethodni dokument</b></a></TD>
<TD><a href="27_28.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>
