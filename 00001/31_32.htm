<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_31.htm"><b>Prethodni dokument</b></a></TD>
<TD><a href="31_33.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">RANJENOG 
ME ČETNICI PREDALI NEMCIMA</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="DE" style="mso-ansi-language:DE">Početkom 
decembra 1942. godine, negde u suton stigla </span><span lang="HR" style="mso-ansi-language:HR">j</span><span lang="DE" style="mso-ansi-language:DE">e 
naša 3. četa 1. bataljona u selo Liplje. </span><span lang="EN-GB">Tu smo i 
zakonačili. Ali otkad smo došli u centralnu Bosnu svuda nailazimo na 
neprijatelja. Jedan dan četnici, drugi legija, treći ustaška milicija, i sve 
tako. Zato smo bili oprezni i obezbeđivali se u svakoj prilici, kako smo učinili 
i ove večeri.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad smo stigli u Liplje, naša desetina je 10. 12. bila određena na obezbeđenje. 
</span><span lang="EN-GB">Bilo je hladno, a mi smo bili umorni pa smo se često 
smenjivali. Ujutro javiše sa obezbeđenja da četnici nastupaju. Odmah smo 
odjurili na naše položaje, gde se obezbeđenje već nalazilo. Neprijatelj (četnici) 
nas je verovatno video dok smo izlazili na položaje, pa nas je počeo tući 
minobacačima, a zatim prešao i u napad.</span></p>
<p class="MsoNormal" style="line-height:91%"><span lang="EN-GB">Videli smo četnike 
kako u gomilama jure niz padine kose koja je bila oko jedan kilometar ispred 
nas. U trku su pucali, onako nasumice, uz viku i galamu. </span><span lang="DE" style="mso-ansi-language:DE">Čekali 
smo ih da nam priđu bliže, pa da ih onda &quot;opaučimo&quot;. I kad su prišli 
na jedno dvesta metara, penjući se uz brdašce na kome smo mi bili, otvorili 
smo vatru. To ih je malo pokolebalo, pa su nas opet počeli tući minobacačima.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Ja 
sam ležao pored nekog hrasta. Odjednom, osetih da me nešto snažno udari u 
desnu nogu, koja me zabole kao da je odsečena. </span><span lang="EN-GB">Jauknuo 
sam iz sveg glasa i pozvao drugove. </span><span lang="DE" style="mso-ansi-language:DE">Moj 
vodnik Marko Ševo mi je prvi priskočio. Bila su potrebna nosila, ali na moju 
nesreću ona su bila kod nekog drugog voda, a rulja četnika se sasvim približila. 
Išli su kao pijani. Povlačenje je bilo neizbežno. Nosila se nisu mogla čekati, 
pa su me drugovi Janko Pilipović i Nikola Pilipović poneli na rukama.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Noga se klatila kao da nije moja, a bolovi su bili strašni. Kumio sam ih da 
paze, ali badava. Morali su bežati sa mnom, jer četnici pristižu. Računam 
— gotovo je. </span><span lang="EN-GB">Kažem im: &quot;Ubijte me, pa bežite&quot; 
— ali oni i ne slušaju. A kada smo naišli u nekakvu šikaru, oni me spustiše 
u grm, malo me zamaskiraše i ostaviše, da bi prihvatili borbu. Sigurno su očekivali 
da će brigada preduzeti protivnapad i razbiti četnike, a ja sam se plašio da 
neće uspeti i da ću ostati. Po pucnjavi sam cenio šta se događa. Slušao sam 
kako je pucnjava najpre bila žestoka, a onda kako se smanjuje i sve dalje odmiče. 
Ostao sam sam.</span></p>
<p class="MsoNormal" style="line-height:91%"><span lang="EN-GB">Ležao sam u 
onom grmu. Dok je rana bila vruća i dok me onaj prvi strah držao nije me tako 
ni boljelo. Slušao sam četnike kako prolaze, galame i psuju, a onda se sve utišalo. 
Tada sam počeo osećati i bolove. </span><span lang="DE" style="mso-ansi-language:DE">Bilo 
mi je hladno, tresao sam se kao u groznici. Bio sam gladan, mokar, bez oružja. 
Da izludim! Krvarenje mi je, valjda, zbog svega toga brzo prestalo. </span><span lang="EN-GB">Tu 
sam ceo dan ostao, a on je bio dug kao godina. Nema druge već da se dovučem do 
prvih kuća i tražim pomoć, pa šta bude. Tako sam i uradio.</span></p>
<p class="MsoNormal" style="line-height:91%"><span lang="EN-GB">Seljak do čije 
kuće sam se dovukao neprijateljski me je primio. Nazivao me je beskućnikom, 
lopovom i svakakvim pogrdnim imenima. </span><span lang="DE" style="mso-ansi-language:
DE">Pretio mi je da ću platiti za one koji su toga dana u borbi sa brigadom 
izginuli. </span><span lang="EN-GB">Prijavio me je i četnici su ubrzo došli po 
mene. Vukli su me kroz noć i udarali čim su stizali. Bio sam siguran da je došao 
kraj, pa sam hteo skratiti muke i jednostavno nisam hteo ići. Govorio sam im da 
će i njihovo proći, ali oni su me uporno terali napred. Predali su me Nemcima 
na intervenciju seoskog starešine, a ovi su me godinu i po dana slali iz logora 
u logor, da bi me na kraju u Zagrebu ponovo oslobodila moja 3. krajiška 
brigada.</span></p>
<span lang="EN-GB" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
EN-GB;mso-fareast-language:EN-US;mso-bidi-language:AR-SA">Gojko KARANOVIĆ GOLE</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_31.htm"><b>Prethodni dokument</b></a></TD>
<TD><a href="31_33.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

