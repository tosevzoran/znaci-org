<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_161.htm"><b>Prethodni dokument</b></a></TD>
<TD><a href="31_163.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">KOMESAR 
PEPA KAČAR</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="DE" style="mso-ansi-language:DE">Rođen 
je 1921. godine u malom selu Lastve kraj Krnjeuše. Po završenoj osnovnoj školi, 
kao dete siromašnog seljaka, nije mogao da nastavi dalje školovanje iako je 
bio jedan od najboljih đaka u osnovnoj školi, već je bio prinuđen da napusti 
rodno mesto i traži sredstva za život po Slavoniji, Srbiji i drugim krajevima 
zemlje. Težak život je na Pepu ostavljao snažne utiske i podsticao ga na 
borbu za bolje i pravednije uslove života.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada je 27. jula 1941. dignut ustanak u našem kraju i formirana Krnjeuška 
četa, Pepa je bio jedan od njenih prvih boraca. Svoju mržnju prema 
neprijatelju nije ispoljavao samo na rečima, već na najtežim zadacima u 
borbi, u kojima je bio neustrašiv. Tek u borbi je postajao veseo, nasmejan i 
raspoložen.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Drugovi iz Krnjeuške čete voleli su Pepu i kao borca, druga, komunistu i 
kao komesara čete. Bili su ponosni na njega. Niko nije mogao pomisliti u toku 
prvih dana ustanka da će se Pepa Kačar, tako miran i povučen, tako nečujan i 
skoro nezapažen, uzdići do komesara čete. Radnik i omladinac, bez odsluženja 
vojske, zbog stalnog isticanja u borbama već avgusta 1942. godine postavljen je 
za političkog komesara Krnjeuške čete.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Četa je dobila komesara koji je zaista posedovao sve one osobine koje su 
krasile lik jednog vojnika revolucije. Pepin glas prvog pevača u četi, praćen 
od Bojana Polovine, Miće Jevića, Dukana Vučkovića, Boškana Atlagića i 
drugih drugova, znao je da razveseli onda kada se četa nalazila u najtežim 
situacijama. Nekada je to značilo više od bilo kakvih političkih sastanaka. 
Pepa je poznavao borce, znao je kako treba reagovati u datoj situaciji. Za vreme 
odmora ili odmah po završenoj borbi, iako umoran i neispavan, u njegovim rukama 
umesto puške često bi se nalazila knjiga. Učeći sa posebnom voljom, spremao 
se za nova istupanja pred borcima, iz čijih je redova ponikao.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bio je svestan svog položaja i funkcije. Pomagao bi borcima da lakše i 
uspešnije organizuju analfabetski tečaj, da shvate političku i vojnu 
situaciju i razvoj događaja kod nas i u svetu. Za vreme dugih marševa, Pepa je 
uvek bio na onom mestu u koloni gde je trebalo njegovo prisustvo. On bodri, 
podstiče, interesuje se za svakog borca i uvek ume da pronađe ohrabrujuću reč. 
Mnoge pobede naše čete na Radiću, Ripaču, Agićima, Oštrelju, Ključu, 
Ribniku, Sanskoj kotlini, Sitnici, Mednoj i Peckoj vezane su za Pepino ime. U 
periodu 1941/42. godine Pepa je kao skojevac ličnim primerom pokazivao kako se 
treba žrtvovati za bolju sutrašnjicu. Prilikom oslobođenja Bihaća, novembra 
1942. godine, ostalo nam je u nezaboravnom sećanju ono prodorno Pepino: 
&quot;Druga četa, napred!&quot;. Bombe su razarale bunkere, prilaz Bihaću pred 
2. četom bio je slobodan.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Pepa, komesar 2. (Krnjeuške) čete, postaje posle Bihaća jedan od 
najpopularnijih boraca u bataljonu. Voleli su ga istim žarom njegovi borci, kao 
i oni iz drugih četa u bataljonu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U noćnom napadu na Jajce, krajem novembra 1942. godine, sa grupom bombaša 
Pepa uspeva da se vešto probije između jako branjenih nemačkih bunkera i da 
ih likvidira iz pozadine. Ovim Pepinim podvigom našoj četi je pošlo za rukom 
da prodre kroz neprijateljske položaje i u zoru sa ostalim jedinicama 3. 
bataljona upadne u grad. Komesarova inicijativa, ratno lukavstvo i lična 
hrabrost, kao i hrabrost grupe boraca-bombaša, doprineli su da četa časno 
izvrši delikatan zadatak bez ikakvih gubitaka. U bunkerima je od ručnih bombi 
poginulo 7 Nemaca, a 2 su uhvaćena živa.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">I kasnije sve do pred kraj 1943. godine, kroz bezbroj okršaja na Neretvi i 
Sutjesci Pepa je bio uzor hrabrosti, snalažljivosti i svih vojničkih vrlina u 
ratu. Borce je poznavao u dušu, pratio njihov razvoj, raspoloženje, razumevao 
ih, pomagao im ne žaleći truda, jer je bio duboko svestan svoje komesarske 
funkcije.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Pepa je sa svojim najbližim saradnicima stvorio od čete kolektiv spreman 
da izdrži i najteža naprezanja u ratu, da podnese žrtve i postiže uspehe bez 
potresa.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Kada 
je marta 1943. godine u borbama kod Sarića Koliba, na planini Raduša, četa 
pretrpela velike gubitke i našla se bez vojnog rukovodstva, Pepa iako ranjen 
nije napuštao položaje sve dok i poslednji juriš Nemaca nije sa uspehom 
odbijen. Bodrio je borce, jer im je njegov glas prosto značio podsticaj da izdrže 
na liniji odbrane.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Dva 
puta se naša četa opraštala sa svojim omiljenim komesarom Pepom. </span><span lang="EN-GB">Oba 
puta su bila teška. </span><span lang="DE" style="mso-ansi-language:DE">Četa 
ih je teško prebolela, drugi posebno. U jesen 1943. godine, po naređenju štaba 
3. krajiške proleterske brigade, Pepa je upućen na dužnost komesara 1. (Vođeničke) 
čete u istom bataljonu. Težak je bio rastanak od boraca i starešina čete sa 
kojima je zajedno još u detinjstvu sedeo u školskoj klupi, a u toku rata s 
njima delio dobro i zlo, radovao se svakom njihovom uspehu. Ali zadatak je morao 
biti izvršen. Pepa je na njega otišao teška srca, a četa je dugo tugovala, 
jer je ostala bez svoga komesara na koga je navikla i bez koga se u četi osećala 
velika praznina. Drugi oproštaj bio je neočekivan i koban. Bez obzira na rat u 
kome smrt ne bira ljude, a javlja se svakog momenta, Pepina smrt bila je težak 
udar za sve nas.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">29. 
novembra 1943. godine, pri napadu na Travnik, Pepa je kao i obično na čelu 
svoje čete prvi jurišao na prilazima gradu i bacao bombe na ustaške bunkere. </span><span lang="EN-GB">Međutim, 
ustaše su odgovorile istom merom. Na 10—15 metara od bunkera jedna bomba je 
eksplodirala u njegovoj neposrednoj blizini. Teško ranjenom komesaru drugovi su 
pritekli u pomoć, izneli ga u zaklon, ukazali prvu pomoć, ali sve je bilo 
uzalud. </span><span lang="DE" style="mso-ansi-language:DE">Rane su bile tako teške 
da ih nije mogao preboleti. Izdahnuo je na rukama bataljonskih kurira Drage Kačara 
i Boška Mrđe.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Te 
noći, iz njegove čete su još poginuli puškomitraljezac Milan Jević i borac 
Rade Bulajić.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Borci 
su bili lišeni onog divnog glasa: &quot;Napred drugovi, ovde Pepa&quot;.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Zauvek 
je nestao najomiljeniji komesar čete u 3. bataljonu, 3. </span><span lang="EN-GB">Krajiške 
proleterske brigade. Krnjeušani su sa još većom mržnjom prema neprijatelju 
sledili Pepinim primerom, odajući mu time najveće poštovanje.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Milenko STUPAR, Milan MRĐA</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_161.htm"><b>Prethodni dokument</b></a></TD>
<TD><a href="31_163.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

