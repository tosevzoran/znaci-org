<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_58.htm"><b>Prethodni dokument</b></a></TD>
<TD><a href="31_60.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">VEZA, 
DRUGOVI KRAJlŠNICI</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:11.0pt;text-indent:20.0pt;line-height:
91%"><span lang="DE" style="mso-ansi-language:DE">14. marta 1943. godine dobili 
smo naređenje za pokret prema Jablanici, za prelaz preko Neretve. Tamna 
zvezdana noć bez mesečine otkriva pokret, ali smo se ipak kretali brzo. Morali 
smo stići u određeno vreme.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Spuštajući se prema Jablanici čuli smo žagor, zatim smo počeli da 
razaznajemo ljudske glasove, rikanje stoke, čule su se i psovke. Odjednom iz 
mraka izroniše siluete porušenih kuća. Ta strašna slika opustošenog naselja 
u prohladnoj martovskoj noći ostala mi je trajno u sećanju.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">U 
Jablanici mnogo naše vojske, izmešane boračke jedinice i ešeloni ranjenika. 
Gužva je bila velika. Nagomilana komora činila ju je još većom. U tom 
trenutku svi bi se nje odrekli, iako se bez nje nikako ne može. Hiljade 
ranjenika na nosilima, hiljade ranjenika na nogama. Čitava jedna mladost u 
ranama, u toploj krvi, u nadanju. </span><span lang="EN-GB">Sve je to delovalo 
tužno, a istovremeno veliko.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naša kolona se provlačila. Stalno smo jedni drugima prenosili: &quot;Veza! 
Drži vezu&quot;. Iznenada je doprla komanda: &quot;Stoj! Svaki na svom mestu! </span><span lang="EN-GB">Ne 
pali cigarete&quot;, a zatim: &quot;Štab bataljona napred!&quot;</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Koliko li je tu jedinica&quot; — mislila sam dok smo stajali. Da li je 4. 
bataljon 1. proleterske ovde? To je bataljon iz koga sam pre 15 dana prebačena 
Krajišnicima. Od srca sam želela da vidim stare drugove. </span><span lang="EN-GB">Neodoljivo 
me je vukla želja mojima iz 1. proleterske brigade. Još nisam upoznala Krajišnike, 
te sam mislila da me smatraju tuđim, iako za to nisam imala razloga.</span></p>
<p class="MsoNormal" style="line-height:91%"><span lang="EN-GB">Iz misli me je 
trgao dodir njegove ruke. </span><span lang="DE" style="mso-ansi-language:DE">U 
momentu mi se učinilo da ću pasti bude li on digao ruku. </span><span lang="EN-GB">Čula 
sam glas:</span></p>
<p class="MsoNormal"><span lang="EN-GB">&quot;Jesi li prenela vezu&quot;?</span></p>
<p class="MsoNormal" style="line-height:91%"><span lang="EN-GB">Osetila sam novi 
strah, strah koji je izbrisao strah od visine, od dubine, od huke reke. </span><span lang="DE" style="mso-ansi-language:DE">Strah 
da sam prekinula vezu, da nisam izvršila dužnost, nadjačao je sve. Prekinuti 
vezu u ovim trenucima!? &quot;Veza&quot; je bila sve, dodir sa drugom, sa 
svetom, sa nadanjima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Pogledala sam napred. Nije bilo više nikoga. &quot;Nema nikga&quot;, prošaputala 
sam. Iz pozadine se začu nova poruka:<o:p>
</o:p>
</span></p>
<p class="MsoNormal"><span lang="EN-GB">&quot;Ako nešto smeta, bacaj u vodu! Brže 
napred! Brže!&quot;</span></p>
<p class="MsoNormal" style="text-indent:16.0pt"><span lang="EN-GB">— Šta se 
dogodilo? — pitao me je brižno drug iza mene. </span><span lang="DE" style="mso-ansi-language:DE">Jesi 
li ti prekinula vezu?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Da li da mu kažem da me je iznenadni strah ove jezive noći zadržao, da 
sam prekinula vezu? Da li je to sramota? </span><span lang="EN-GB">Kako li će 
shvatiti? </span><span lang="DE" style="mso-ansi-language:DE">Brižni glas druga 
prodro je u moju dušu, u moje srce. Objasnila sam mu brzo, sve. On mi je toplo, 
ljudski rekao:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Pokušaj da se pomakneš! Da te obiđem, da ti pomognem?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Skoro sam se utisnula u gvozdenu konstrukciju. Napravila sam mu malo, malo 
mesta. Drug je jedva uspeo da me priđe. Pružio mi je ruku:<o:p>
</o:p>
</span></p>
<p class="MsoNormal" style="text-indent:16.0pt;line-height:91%"><span lang="EN-GB">— 
Hajde, hajde slobodno! </span><span lang="DE" style="mso-ansi-language:DE">Dosta 
je čvrsta. </span><span lang="EN-GB">Toplinom kojom je to rekao i pružena ruka 
razbili su strah koji me je trenutno preplavio. Brzo i lako sam prešla 
preostali deo puta preko Neretve. Stala sam na čvrsto tle, zadovoljna što sam 
još jednom pobedila Neretvu. Njena snaga me nije slomila. </span><span lang="DE" style="mso-ansi-language:DE">Snaga 
mojih Krajišnika i moja bila je jača.<o:p>
</o:p>
</span></p>
<p class="MsoNormal" style="text-indent:16.0pt;line-height:91%"><span lang="EN-GB">Zbunile 
su me nove brige. </span><span lang="DE" style="mso-ansi-language:DE">Na obali 
nije bilo nikoga. Nikoga nisam videla. Trebalo je krenuti put Prenja. Ali, gde 
je taj Prenj? Okomito su se uzdizale litice kao da će se sunovratiti u reku. </span><span lang="EN-GB">I 
kojim putem treba poći? Dok smo razmišljali u kom pravcu da krenemo, čuli smo 
da neko pred nama viče: &quot;Veza! </span><span lang="DE" style="mso-ansi-language:DE">Dalje 
— veza&quot;. To se jedan drug vratio da uhvati &quot;vezu&quot;. Eh, ta 
&quot;veza&quot;! Značila je život. Kolona je sada polako krenula. Borci su 
zastajali, pitali zbog čega je došlo do zastoja.<o:p>
</o:p>
</span></p>
<p class="MsoNormal" style="text-indent:16.0pt;line-height:91%"><span lang="DE" style="mso-ansi-language:DE">— 
Ja sam, — rekoh, — prekinula vezu. </span><span lang="EN-GB">Začuđeno su 
me posmatrali. Lica su se razvukla u blag, širok osmeh.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Pa ljudi smo — kaže drug koji mi je pomogao. — I mi smo od krvi i 
mesa. Svašta može da se dogodi. </span><span lang="EN-GB">A i ko se ne bi uplašio. 
</span><span lang="DE" style="mso-ansi-language:DE">Nego, hajdemo da ne izgubimo 
vezu!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Moji novi drugovi, Krajišnici, razumeli su ovu noć. Shvatili su neodoljivu 
snagu stihije. Izlažući se opasnosti, pružili su mi ruku u toj noći, da mi 
pomognu. Drug je želeo da zaštiti mene, borca i druga, makar i on stradao, 
makar i &quot;veza&quot; bila prekinuta. Setila sam se legende o Kraijišnicima, 
ali one u miru. Legendama o njihovom junaštvu nedostaju legende o njihovom 
velikom srcu. Zavolela sam te ljude. I uvek mi je bilo drago da kažem: 
&quot;Veza&quot;, drugovi Krajišnici!<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kolona ide za 
Prenj. Korača u susret novim danima.<o:p>
</o:p>
</span></p>
<span lang="DE" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
DE;mso-fareast-language:EN-US;mso-bidi-language:AR-SA">Milesa ĐORĐEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_58.htm"><b>Prethodni dokument</b></a></TD>
<TD><a href="31_60.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

