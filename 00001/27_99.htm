<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_98.htm"><b>Prethodni dokument</b></a></TD>
<TD><a href="27_100.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading221" align="center" style="margin-top:0mm;margin-right:0mm;
margin-bottom:0mm;margin-left:86.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark95"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">NA 
VLASENIC</span></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">I</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Put od sela Miljevine, kad smo izašli iz pete 
ofanzive, bio je težak i naporan. Žurili smo da pređemo komunikaciju Višegrad—Sarajevo. 
Iako smo posle ofanzive došli db hrane, još se nismo sasvim oporavili. Posle 
dugotrajnog gladovanja, organizam je bio toliko ispošćen da se nismo smeli čestito 
najesti. Oni koji su to učinili mahom su se porazbolevali, tako da smo sa njima 
imali muke u pokretu. Neki nisu mogli ići, a konja za jahanje nismo imali.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Komesar 3. rudarske čete 
muku je mučio podstičući drugove da izdrže. Ja sam mu pomagao, mada sam i 
sam teško išao. Desna cipela bila mi je iscepana, pa sam golim tabanom stajao 
na zemlju. Tako sam išao od polovine pete ofanzive. Ta nevolja bila je skoro 
ravna gladi, umoru i iscrpenosti.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Još u ofanzivi zamolio 
sam čika-Danila Simovića da mi napravi oputnjake. Kako smo bili stalno u 
pokretu, koža se nije mogla osušiti, pa mi je capravio opanke od sirove kože. 
Obuo sam ih, ali cipele sam stavio u ranac, za svaki slučaj, iako je desna bila 
&quot;progledala&quot;. Kad smo izbili na Vučevo, udari kiša. Po mokroj travi 
počeo sam se klizati u opancima kao po ledu na sličugama. Umalo vrat nisam 
slomio. Čim smo stali, skinuo sam opanke i obuo poderane cipele.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Gore od mene prošao je 
Nikola Putniković, koji je išao potpuno bos. Bilo mi ga je teško gledati kako 
se muči. Iz tabana mu je povremeno curila krv. Srećom,</span><span lang="SR-CYR" style="font-size:12.5pt;font-family:&quot;Times New Roman&quot;;mso-fareast-language:
SR-CYR" class="Bodytext6Italic"> </span><span lang="SR-CYR" style="font-size:12.5pt;font-family:&quot;Times New Roman&quot;;mso-fareast-language:
SR-CYR;font-weight:normal" class="Bodytext6Italic">dru</span><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">govi su mu našli neke 
opanke odmah posle ofanzive, ali je on i dalje teško išao.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pred komunikacijom Višegrad—Sarajevo</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="Heading22Spacing3pt40"> 
iznenada </span><span lang="SR-CYR" style="font-size:10.0pt;font-family:&quot;Times New Roman&quot;;
mso-fareast-language:SR-CYR" class="Footnote6">osu</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
po koloni</span><span lang="SR-CYR" style="font-size:10.0pt;font-family:&quot;Times New Roman&quot;;
mso-fareast-language:SR-CYR" class="Footnote6"> artiljerijska vatra.</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Poginuo je desetar 3. de</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:SR-CYR" class="Heading22Spacing3pt40">setine,</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
koji je kod nas</span><span lang="SR-CYR" style="font-size:10.0pt;
font-family:&quot;Times New Roman&quot;;mso-fareast-language:SR-CYR" class="Footnote6"> 
došao</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
na Ifsaru posle četvrte </span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="Heading22Spacing3pt40">ofanzive.</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> Rateno je još nekoliko drugova. Ubrzali smo </span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="Heading22Spacing3pt40">pokret</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
da izbegnemo vatru. Na cestu izađosmo kod Bara. uputismo se cestom da 
zaposednemo najpogodniji položaj. </span><span lang="SR-CYR" style="font-size:10.0pt;
font-family:&quot;Times New Roman&quot;;mso-fareast-language:SR-CYR" class="Footnote6">Najedanput</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
iza leđa čusmo zvuk motora. Srećom, bili smo </span><span lang="SR-CYR" style="font-size:10.0pt;font-family:&quot;Times New Roman&quot;;mso-fareast-language:
SR-CYR" class="Footnote6">kod</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> jedne okuke, pa nas Švabe ne</span><span lang="SR-CYR" style="font-size:10.0pt;font-family:&quot;Times New Roman&quot;;
mso-fareast-language:SR-CYR" class="Footnote6"> primetiše.</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Nije se imalo kud, Z<sup>e</sup>R J<sup>e</sup> zemljište s obe strane bilo 
nepodesno da se </span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="Heading22Spacing3pt40">sklonimo</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
sa druma. Na samoj okuci, kada</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="Heading22Spacing3pt40"> je</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> i šofer morao </span><span lang="SR-CYR" style="font-size:10.0pt;font-family:&quot;Times New Roman&quot;;mso-fareast-language:
SR-CYR" class="Footnote6">da</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> smanji brzinu, Miloš Blažević i njegov pomoćnik 
Tošo </span><span lang="SR-CYR" style="font-size:10.0pt;
font-family:&quot;Times New Roman&quot;;mso-fareast-language:SR-CYR" class="Footnote6">Asentić</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
iskočiše sa šarcem pred kamion. Švabe su bile iznenađene i bez ikakvog</span><span lang="SR-CYR" style="font-size:10.0pt;font-family:&quot;Times New Roman&quot;;
mso-fareast-language:SR-CYR" class="Footnote6"> reagovanja</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
zaustaviše kamion. </span><span lang="SR-CYR" style="font-size:
7.5pt;font-family:&quot;Times New Roman&quot;;mso-fareast-language:SR-CYR" class="Heading22Spacing3pt40">Zarobili</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
smo četiri Nemca, od kojih je jedan bio oficir. </span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="Heading22Spacing3pt40">Kamion</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
je bio pun brašna i konzervi. Obradovali smo se ovakvom plenu. Zaposeli smo 
odgovarajući položaj, a hranu odneli sa druma.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Intendanti su našli način 
da ispeku hleb, pa smo ga već za večeru imali. Bio je crn i nekako gnjecav, 
kakvog do tada nisam jeo, no ipak dobar posle gladovanja u ofanzivi. Konzervi je 
bilo koliko je ko želeo. Uveče, kada smo pošli da pređemo prugu i cestu, 
dadoše nam intendanti po deset da nosimo, jer ih komora nije mogla poneti. 
Svako ih je rado primio.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kad krenusmo, poče i 
kiša. Celu noć je padala, i to tako jako da smo putem, na pojedinim mestima, 
nailazili na žitko blato do iznad cipela. Klizale su se noge, jedva smo se 
kretali. Ljudi su posrtali i padali. Bili smo mokri kao miševi. Osećao sam 
umor i hladnoću od mokrog odela. Činilo mi se da u toku čitavog rata nisam 
imao tako težak marš. Sutradan, oko 9 časova, stigli smo u neko selo zapadno 
od Rogatice, koje je bilo popaljeno. Čitava četa smesti se u jednoj kući. 
Nije se imalo gde ni sesti, ni sušiti. Naložili smo jaku vatru na ognjištu, 
pa smo oko nje, stojeći, sušili odeću. Tako smo, sušeći se, otvarali 
konzerve, podgrejavali ih i jeli bez hleba. Neki su opominjali da ih ne valja 
jesti dok još imamo ispošćena i bolesna creva i želuce. Ali glad ne poznaje 
disciplinu. Ljudi su jeli, jedan je Dalmatinac rekao: &quot;Išću, Isusa ti, pa 
makar osta' bez criva&quot;.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Taman smo se raspričali 
o konzervama, kad stiže naređenje iz štaba bataljona da svaki borac preda po 
pet komada za sanitet i ostale bataljone brigade. Niko nije negodovao, ali nam 
je bilo krivo što ih nisu tražili uoči pokreta, pa da ih oni nose.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Put do Vlasenice mnogo 
sam lakše podneo. Sa ishranom smo još kuburili — nikako da dođemo do hleba! 
Pred Vlasenicom u jednom srpskom selu, koje je nekim čudom ostalo nezapaljeno, 
intendanti nađoše nekakvog sira i kajmaka. Dobili smo skoro po punu porciju, 
ali bez hleba. To nam je bila hrana za napad na Vlasenicu.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Oko 10 časova 25. juna 
stigli smo na Ploču, iznad Vlasenice. Odmarali smo se u šumi. Predveče 
krenusmo napred. Kad nas komandir Zdravko Cigović dovede na mesta odakle smo 
mogli videti položaje iznad Vlasenice koje ćemo napadati, zaustavi nas i okupi 
oko sebe.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Drugovi — poče 
on — večeras napadamo na Vlasenicu. U gradu su ustaše i domobrani. Ima ih 
mnogo, oko četiri bataljona. Dobro su utvrđeni. Mi napadamo iza brda Orlovače. 
Desno napada naša Druga četa, a levo jedna četa Trećeg bataljona. Kroz selo 
do Orlovače treba da bude tišina, da nas neprijatelj ne primeti. Pazite na 
vezu.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Idem i razmišljam o večerašnjoj 
borbi. Kad ovolika vojska udari na utvrđen grad, sigurno je da mora biti 
mrtvih. Ko li je taj koji više neće videti svoje roditelje, braću, sestre ili 
dragu devojku? Setih se majke kad me je ispratila. Kao da i sada čujem njen 
glas: &quot;Srećan ti put, sine!&quot; Čitav moj život projuri mi u mislima. 
Setih se da sam bio šegrt i kako su mi drugovi pričali o socijalizmu. 
Prihvatio sam te ideje i prenosio ih na druge, pripremajući se da jednog dana 
stupim u otvorenu borbu za vlast radnika i seljaka. Nekadašnji razgovori, 
pripreme i maštanja o proleterskoj revoluciji ostvarili su se, i evo me tu, u 
koloni; idem sa svojim drugovima da oslobodimo još jedan grad i da zbrišemo još 
jednu neprijateljevu jedinicu. Misli o prošlosti prekinu mi drug ispred mene 
kad mi reče:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Prenesi — 
&quot;brže.&quot;</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Po navici prenesoh naređenje 
i ponovo utonuh u razmišljanje.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tek negde oko 22 časa 
stigosmo u neku gustu, mladu šumu. Tu dođe naređenje da produžimo u streljačkom 
stroju. Nalazio sam se na levom krilu čete. Kretanje kroz šikaru bilo je otežano. 
Bojao sam se da ne ostanem bez očiju. Svaki čas tukle su me grane po licu. Čitav 
teren je bio pošumljen. Kad smo dospeli u neku veoma gustu šumu, koja je bila 
blizu neprijateljevih položaja, osu mitraljeska i minobacačka vatra. Minobacači 
su, srećom, prebacivali, ali su parčići mina prštali po šumi. Prenesoše 
naređenje da se što brže ide napred. Na sve strane puca. Krklja kao u kotlu. 
Nema više razloga da se tiho prenose</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="Heading22Spacing3pt40"> 
komande. </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Kad 
smo već bili na izlazu iz šume, Milošu Blaževiću metak otakide vrh nosa.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uskoro izađosmo na čistinu, 
ukaza se Vlasenica i Kik iznad nje. Sad bolje shvatih da moja četa napada 
Vlasenicu sa istoka, s desne strane puta Vlasenica—Zvornik. Uspostavih vezu s 
Kragujevčanima. Odavde je trebalo ići po blagoj i čistoj nizbrdici pravo na 
bunkere. Vidim mitraljeska gnezda iz kojih sipaju vatru. Komandir naredi 
mitraljescu da tuče neprijateljevo gnezdo. Prebacujemo se napred po grupama. Tuče 
nas neprijatelj sa istočne strane grada. Teško se ide napred. Pored mene pade 
moj zemljak Sava Nikolić. Pritrčasmo mu Katica i ja, ali je on već bio mrtav. 
Bio je mlad i neiskusan.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U trećoj desetini teško 
je ranjen jedan Vukovljanin, koji se na jedvite jade izvukao iz pete ofanzive. 
Bi mi ga žao. Kao da ga sada gledam kako sedi pored puta za Lučke kolibe, 
toliko iznemogao da se nije mogao maknuti s mesta.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pratim borbu na Kiku, 
gde napadaju Crnogorci. Ne znam kakva su utvrđenja tamo, ali i oni slabo 
napreduju. Od vatre sa kose jugoistočno od Kika ne možemo dalje. Ponovo vršimo 
juriš i prebacujemo se napred. Nailazimo na neke gomile kamenja koje su seljaci 
skupili čisteći njive. One nam dobro služe kao zakloni. Sad jasnije vidimo 
bunkere na istočnoj ivici Vlasenice. Sinu mi u glavi kako bi nam sad dobro 
poslužili minobacači i &quot;pito&quot; koji su ostali na Zelengori.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Noć odmiče brzo. Uopšte 
mi se ne spava. Uskoro poče da se pomalja zora. Stiže naređenje da se povlačimo. 
Znači, uzalud tolike žrtve i trud. Delegat voda, pošto je bio s mojom 
desetinom, ponovi komandu i odredi pravac izvlačenja. Prebacujemo se jedan po 
jedan od zaklona do zaklona. Neprijatelj pojačava vatru, jer na horizontu 
nazire naše siluete u kretanju. Ispred mene pretrčava Vjekoslav Strujić. 
Videh kako na dva metra ispred gomile kamenja pade potrbuške. Metak ga je 
udario iznad bubrega u kičmu i izišao ispod grudi. Bio je u nesveeti. Pošto 
ga je Katica previla, uskoro je došao svesti. Uzeli smo ćebe i poneli ga ka 
Orlovači. Bio je jako razvijen mladić. Teško smo ga nosili. Išli smo sporo. 
Kad smo izašli na Orlovaču, sunce je već bilo visoko odskočilo.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Crnogorci su za Kik još 
uvek vodili ogorčenu borbu. Onda pogledah odakle smo mi napadali i shvatih da 
smo se morali povući. Inače bismo imali još više gubitaka. Iz naše čete 
dva su druga mrtva, dva teško ranjena, a jedan lakše. Teško ranjeni su umrli 
na Orlovači. Prva četa je takođe imala dva mrtva. Poginuo je i bivši 
komandir Rade.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pomislih — kad smo mi 
imali ovoliko gubitaka, koliko li tek imaju Crnogorci, koji se još tuku na 
Kiku.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na Orlovači sedimo 
iscrpeni borbom i nošenjem ranjenika. Ne spava mi se iako celu noć nisam oka 
sklopio.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Razmišljam o borbi i 
izginulim drugovima. Žao mi je malog Save Nikolića. Kako ću posle rata, ako 
ostanem živ, ispričati njegovom ocu gde je i kako je poginuo. U svakoj borbi 
gine poneko od mojih zemljaka. Razgovaram s drugovima o borbi na Kiku. Ne 
shvatam zbog čega se Crnogorci nisu povukli sa Kika. Kad bi i hteli, sad ne bi 
mogli po onoj čistini. Ustaše bi ih bombama mogle pobiti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Sigurno ima nekog 
razloga što im nije naređeno da se povuku — odgovara mi Žika.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Borba se svakog 
trenutka menjala, vatra je čas slabija, čas jača. To smenjivanje traje već 
sat vremena. I kada mi je već izgledalo da neće biti ništa od tog produženog 
napada, iznenada se pojača borba i u isti mah spazismo crvenu raketu i 
neprijatelja kako beži sa Kika.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Niz severoistočne 
padine Kika bežalo je stotine vojnika bez ikakvog reda. Takva borbena 
&quot;parada&quot; retko se mogla videti. Skočismo na noge bez komande, ne osećajući 
više nikakav umor i glad. Za tili čas prešli smo tri kilometra niže 
Vlasenice da presečemo put Vlasenica— Zvornik i da sprečimo izvlačenje 
neprijatelja tim putem. Trčao je kako je ko mogao. Kad smo bili u podnožju 
Orlovače, osu vatra po nama. Kraj mene pade iz moje desetine Šaško Četlak, 
koji je došao iz 3. dalmatinske brigade. U 1. četi poginu jedan drug iz istočne 
Bosne. Nastala je zabuna — naši drugovi Vojvođani, koji su takođe bili na 
Orlovači, samo nešto istočnije od nas, kad su spazili da trčimo, pomislili 
su da je neprijatelj i tako otvorili vatru po nama. Brzo smo se sporazumeli, ali 
za ona dva druga suviše kasno. Nismo imali vremena da se zadržavamo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kad stigosmo blizu 
potoka Tabahana, otvorismo vatru na neprijatelja koji je trčao sa druge strane 
ceste. Od jake paljbe Stankoviću se pregrejala cev puškomitraljeza. Svaki čas 
smo zastajali i otvarali vatru. Zadihanost je otežavala tačno gađanje. Iz 
moje desetine, samo nas je pet ostalo; trojica su poginula, a o drugima ništa 
ne znam. Oko nas nema ni ostalih drugova iz čete, svi smo se rasturili po 
grupama. Svaka grupa tuče i razoružava neprijateljeve vojnike. Još trčimo 
naporedo sa neprijateljem i povremeno otvaramo vatru, kako bismo ga zbunili i 
naneli mu što više gubitaka. Jureći spazih jednog zemljaka iz moje čete kako 
bere trešnje. Prekorio sam ga i odmah je prekinuo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pređosmo na onu stranu 
potoka i druma i popesmo se na Gradinu. Sad tek nasta gužva. Izmešasmo se sa 
neprijateljem, nasta borba i razoružavanje. Ne znam sa koje će me strane 
napasti i na koju stranu su moji drugovi otišli, niti imam vremena da gledam 
gde su. Ipak smo se nas pet održali u jednoj grupi. Razoružavali smo domobrane 
i ustaše. Vadili smo zatvarače iz njihovih pušaka i stavljali u torbe, a onda 
im vraćali i puške i torbe da nose.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na sve strane čuli su 
se pojedinačni pucnji i kratki rafali iz mašinki. Stalno su neke 
neprijateljeve grupice izvirivale iz onih šumica i jaruga. Razoružali smo oko 
45 domobrana i ustaša. U ovoj grupi bila su samo dvojica ustaša, ostali 
domobrani. Ustaše su se teško predavale; ova dvojica su imali samo ustaške 
pantalone, a sve drugo su pobacali da bi se prikrili. Poterali smo ih dole na 
drum, da ih vodimo u Vlasenicu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Taman smo počeli da 
postrojavamo zarobljenike, kad puče puška na brdu. Pojaviše se neki 
domobrani. Međutim, kad upitasmo ko je gore — jedan reče da su Vojvođani i 
da su ubili nekog ustašu. Skrenusmo im pažnju da ne stavljaju domobranske kape 
na glavu da ne bi došlo do zabune, da se opet s nekim svojim ne potuku. Nije 
prošlo ni pet minuta, kad se na kosi pojaviše druga dvojica u civilu. Jedan od 
njih nosio je pušku s kundakom napred, a drugi je bio bez puške. Povikasmo da 
bace oružje. Jedan od njih reče: &quot;Sad ću, sad ću&quot;, i u isti tren 
udari ručnu bombu o kundak. Pomislih da će je baciti na nas; dovoljno je bilo 
da je ispusti iz ruke pa da eksplodira među nama. Međutim on je držao bombu i 
dalje u ruci i, kad je eksplodirala, on se niz kosu skotrlja na cestu pred nas. 
Sličan slučaj u ratu nisam doživeo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Postrojili smo 
zarobljenike i sproveli u Vlasenicu. Tek posle podne našli smo četu u selu 
Baricama. Ispričali smo koliko smo zarobili neprijatelja, neki drugovi su nam 
rekli da su to domobrani iz 15. puka, koji je Pavelić odlikovao za borbu protiv 
partizana.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Neprijatelj je u 
Vlasenici imao sledeće jedinice: štab 15. domobranskog puka, dva ustaška 
bataljona, jedan domobranski bataljon, 40 žandarma i nešto milicije. Brojno 
stanje — oko 2000 vojnika.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prema neprijateljevim 
dokumentima, iz Vlasenice se izvuklo u Zvornik 679 vojnika, što znači da je više 
od polovine izginulo i zarobljeno.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">S naše strane napadala 
je 1. proleterska brigada sa oko 700 boraca. Pošto je slomljen otpor 
neprijatelja na Kiku, napad su prihvatile 1. i 2. vojvođanska brigada, koje su 
bile u zasedi duž komunikacije Vlasenica—Zvornik.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Footnote3">Sima 
LAZIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_98.htm"><b>Prethodni dokument</b></a></TD>
<TD><a href="27_100.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
