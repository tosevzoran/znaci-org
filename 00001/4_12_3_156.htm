<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 3</b><br>   

<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_155.htm"><b>Prethodni dokument</b></a></TD>
<TD><a href="4_12_3_157.htm"><b>Slede&#263;i dokument</b></a></TD></TR></TABLE></CENTER>   

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>PROCENA KOMANDANTA JUGOISTOKA FELDMARŠALA VAJKSA OD   
1. NOVEMBRA 1943. VOJNO-POLITIČKE SITUACIJE NA PODRUČJU JUGOSLAVIJE KRAJEM   
OKTOBRA 1943. GODINE[1]</strong></p>  
<p align="center"><strong>Strogo poverljivo.</strong></p>
<p>Samo za načelnika!</p>  
<p>Samo po oficiru.</p>
<p>Prilog uz op. br. 075/43.</p>
<p>Štab 1 11 1943</p>  
<p>KOMANDANT JUGOISTOKA</p>
<p>Str. pov. op. br. 075/43.</p>
<p align="center">PROCENA SITUACIJE NA PODRUČJU JUGOISTOKA KRAJEM OKTOBRA 1943.</p>  
<p><em>Za iskrcavanje neprijatelja</em> na kopno jugoistočne Evrope, koje bi   
trebalo uskoro da usledi, <em>nema dovoljno znakova.</em></p>  
<p>Tok borbi na Dodekanezu ukazuje da se zasad ne radi o uvodu u ofanzivu, nego   
o pokušaju da se sa novostvorenih pomorskih i vazdušnih baza blokiraju Rodos i   
Krit. Protiv mere koje su usledile odmah posle našeg uspeha iznenadnom akcijom   
na Kos, otkrile su nadmoćnost neprijatelja na moru i u vazduhu, koja će duže   
vremena ozbiljno uticati na snabdevanje naših snaga, angažovanih u egejskoj   
zaprečnoj zoni a time i na otpornost egejskog fronta. Zbog toga je od naročitog   
značaja akcija radi zauzimanja Lerosa i Samosa, koja je u toku priprema.</p>  
<p>Razlozi koji govore protiv iskrcavanja neprijatelja na Peloponez ili zapadnu   
obalu Grčke, zadržavaju i dalje nesmanjenu važnost. Pregrupisavanjem snaga,   
koje je većim delom završeno, vođeno je računa o njima u dovoljnoj meri. Međutim,   
sigurno je da će neprijatelj nastaviti sa napadima na aerodrome koji se nalaze   
na kopnu Grčke, a možda će upućivati i komandose radi prepada na važne   
objekte kao što je, npr., Korintski kanal.</p>  
<p>U Albaniji predstoji kišni period, te se smatra da nema verovatnoće za   
iskrcavanje na širem frontu, kao i zima, koja znatno pogoršava prohodnost na   
visokoplaninskom zemljištu. Baza koja je dosad zadobijena u Italiji, još nije   
dovoljna za invaziju u Dalmaciji.</p>  
<p>Ukoliko Moskovska konferencija[2] ili neočekivani uspesi neprijatelja u južnoj   
Italiji ne dovedu do potpuno novih odluka, operacija prema području Jugoistoka   
mogla bi se očekivati tek u proleće 1944. g. To vreme mora se iskoristiti za   
izgradnju odbrane obale i raščišćavanje unutrašnje situacije.</p>  
<p align="center">II</p>
<p><em>Situacija u unutrašnjosti </em>Balkanskog poluostrva, u neposrednoj vezi   
sa zamišljenim, odnosno stvarnim tokom događaja na području Sredozemnog mora,   
<em>znatno se zaoštrila</em>. U očekivanju, da će kombinovani vojno-politički   
udar od 8. 9. [43.][3] dovesti do brzog sloma nemačkog južnog i jugoistočnog   
fronta, ustanički pokreti prerasli su u aktivna borbena dejstva. Delimično su   
vršene pripreme da bi se pružila ruka anglo-američkom iskrcavanju.</p>  
<p>Borbene akcije, koje su se otuda razvile izgubile su <em>karakter gerilskog   
rata.</em> U stvarnosti, u borbama sa posadnim trupama na odlučujućim mestima   
pojavljuju se brojno jake, planski vođene i — bar za planinsko ratovanje —   
dobro naoružane i opremljene jedinice. U sadejstvu sa anglo-američkim   
vazduhoplovstvom, koje ponovo napada železnička čvorišta i sa   
neprijateljskim lakim pomorskim snagama koje nastoje da parališu pomorski   
saobraćaj i na Jadranu, one otežavaju dotur u zabrinjavajućim razmerama. Osim   
toga, one sprečavaju privredno iskorišćavanje zemlje tako što drže u rukama   
važne industrijske oblasti i područja sa poljoprivrednim viškovima ili ih drže   
u šahu..</p>  
<p>Prema tome, nepravilno bi bilo da se i dalje govori o „gerilstvu&quot; ili   
da se suzbijanje bandi smatra kao policijska stvar. <em>Radi se o tome da se uoči   
da je neprijatelj stao nogom na Balkan</em> i da ga treba uništiti pre nego što   
će veći deo trupa biti prisiljen da krene u odbranu obale.</p>  
<p align="center">III</p>
<p>Pretpostavka za organizaciju i održavanje velikih jedinica bandi leži u   
dobrovoljnoj saradnji stanovništva, dakle u duhovnoj predispoziciji unutar   
stanovništva okupiranih zemalja. Šta se je u tom pogledu odigralo na Balkanu i   
šta će se odigrati, može se shvatiti i pravilno oceniti samo onim što je u   
zaleđu celokupne ratne situacije. Novi poredak na jugoistočnom području pod   
nemačkim rukovodstvom nailazi na teškoće kod velikog dela stanovništva. Vešta   
engleska propaganda i komunistička i nacionalna ideologija poklapaju se sa   
nezadovoljstvom zbog materijalnih nevolja, izazvanih dugim ratovanjem. Prema   
tome, masovan odlazak bandama, tajno potporna-, ganje bandi, često i zbog   
straha od ovih, potrajaće sve dotle dok jugoistočni Evropljani vide spas u   
iskrcavanju Engleza ili pobedi Sovjeta. Ova konstatacija mora da igra važnu   
ulogu pri procenjivanju neprijatelja i <em>svih domorodačkih snaga koje se bore   
u našim redovima.</em></p>  
<p align="center">IV</p>
<p>Pored iste ove osnove, ustanički pokreti u pojedinim zemljama pokazuju   
velike razlike u pogledu ciljeva, organizacije i udarne snage.</p>  
<p>1.) <em>U Grčkoj</em> uporedo postoje nacionalne grčke i komunističke bande. Ukupna jačina od 12—15.000 naoružanih lica verovatno je   
preuveličana. U oba lagera prisutni su britanski savetnici, ali do ujedinjenja,   
kome su oni težili, dosad nije došlo.</p>  
<p>Razoružavanjem Italijana, nacionalnim delovima mnogo je oduzeto od njihovog  
unutrašnjeg podstreka. I političke razlike u mišljenjima u pogledu saradnje  
sa Engleskom znatno su oslabile međusobnu vezu. Komunistima još nedostaje stroža  
organizacija, ali ne može se poreći, da će sve veće osiromašenje i oskudica  
u životnim namirnicama postepeno znatno doprineti povećanju njihove moći.</p> 
<p>Saobrazno tome, može se reći da je značaj grčkih bandi još uvek  
srazmerno mali. Uz pojačanu kontrolu za život važnih objekata, jedva bi se  
primećivala njihova razbojništva i pokušaji uznemiravanja. Prilikom rušenja  
železničke pruge Solun — Atina, koje je istovremeno izvedeno na 130 mesta,  
prvi put se pokazalo jedinstveno rukovođenje, koje se nalazi verovatno izvan Grčke.</p> 
<p>Mora se računati sa <em>stavljanjem svih komunističkih snaga pod komandu  
Tita.</em> Postoje znaci za takav razvoj. Time će ove snage i u Grčkoj dobiti  
veći značaj.&nbsp;</p>
<p> 2.)<em>U Albaniji </em>razlikuju se tri glavne grupe:</p> 
<p>a) Plemenske i rodbinske jedinice, koje na svoju ruku sprovode nasilničku  
politiku, koja je u običaju u ovoj zemlji; ostaju u svom zavičaju, njihov  
vojni značaj je neznatan.</p> 
<p>b) Grupe bandi seljačkog porekla, dobro naoružane, sa kojima rukovode 
engleski oficiri. Sposobne za vođenje žilavog gerilskog rata.</p>
<p>c) Komunističke bande, koje su u stalnom, porastu, usudile su se da 18. 10, 
sa udaljenja od 5 km, artiljerijom gađaju Narodnu skupštinu koja je zasedala u 
Tirani.</p>
<p>Držanje<em> nacionalno orijentisanih Albanaca</em> može se okategorisati 
kao da je u stavu iščekivanja. Izgleda da niko neće da se kompromituje 
lojalnim sarađivanjem sa nemač-kim komandama i ustanovama. U pogledu milicije, 
koja je u toku formiranja, iz istih razloga ne treba mnogo očekivati ako se 
upotrebi izvan njihovog mesta formiranja. Situacija se može dalje odvijati na 
potpuno sličan način kao u Hrvatskoj, ukoliko jače nemačke policijske snage 
blagovremeno ne zavedu red. <em>Tito je već uspostavio vezu</em> sa komunističkim 
bandama Albanije i sada se radi na jedinstvenom delovanju.[4] Takođe i u graničnoj 
Makedoniji pre kraćeg vremena Tito deluje u smislu boljševičkih odluka. 
Njegove pristalice ovde su ga priznale za svog vrhovnog komandanta.</p>
<p>3.) Situaciju u <em>Crnoj Gori</em> karakteriše gotovo potpuno proterivanje 
srpskih ustanika u sev. Crnoj Gori od strane komunističkih bandi.</p>
<p>4.) U <em>Srbiji </em>Draža Mihailović pokušava da mobilizacijom ubrza 
izgradnju<em> nacionalne srpske armije.</em></p>
<p>U tom smislu apeluje na Srbe koji su ostali verni kralju i na iskonsku 
nacionalnu svest Srba. Sa aktivnim činovni-štvom vežu ga mnogi stari i novi 
odnosi. Otuda bi se moglo predvideti da bi u slučaju neprijateljskog napada 
koji bi imao sigurnog izgleda na uspeh državna moć prešla u njegove ruke.</p>
<p>Dosad postoje:</p>
<p>u Srbiji kadrovi i štabovi za 22 potvrđena korpusa i 13 verovatnih; u Bosni 
kadrovi i štabovi za 7 potvrđenih i 2 verovatna korpusa.</p>
<p>U poređenju sa ovako visokim brojevima, bande D. M. retko se pojavljuju, pošto 
korpus raspolaže samo sa 500— 1.000 pušaka i nešto automatskog oružja. 
Zato im je naređeno da se uzdržavaju od akcija. Sem toga, Mihailoviću je pre 
svega stalo samo da zadrži u rukama područja koja su mu potrebna za 
regrutovanje i snadbevanje i da u povoljnim prilikama zapleni što više oružja 
itd., ali da se izbegavaju mere odmazde. Inicijativu za prelaz na dela, on očekuje 
spolja. Pošto preti opasnost da do toga neće doći ove godine, to se pokret 
približava krizi. Jakog udela u tome ima sve veća zabrinutost zbog boljševičke 
opasnosti i saznanja da sa engleske strane ne treba očekivati ni spoljno-političku 
ni unutarpolitičku podršku.</p>
<p>Nasuprot tome, <em>komunizam u Srbiji ima sve veći uticaj.</em> Veliki deo 
sabotaža pada na njihov teret. Propusti organizacijske prirode, a pre svega 
nedostatak vojne organizacije komandovanja potčinjenim jedinicama, još ne dopuštaju 
ispoljavanje u većem obimu. Prema pouzdanom izvoru, u toku su mere koje treba 
da doprinesu poboljšanju stanja.</p>
<p><em>Krvava obračunavanja izmedu grupa, DM. i komunističkih bandi</em> sve 
su češća i žešća, naročito u istočnoj i centralnoj Srbiji.</p>
<p><em>U ovom trenutku glavna opasnost preti iz Hrvatske</em>.[5] Crvene snage 
nameravaju da prodru u Srbiju preko Drine.[6] Mihailović vrši pripreme da ih 
odbije. On verovatno precenjuje borbenu sposobnost i gotovost svoje trupe isto 
onako kao i životnu snagu konzervativne ideje nasuprot revolucionarnim 
elementima.</p>
<p>Zbog toga Mihailović već traži vezu sa nemačkim komandama, da ne bi 
potpao pod komunističku vlast.[7] Pri tome igra ulogu takođe i nada da se 
njegove jedinice održe do „dana oslobođenja&quot;. Cilj uspostavljanja veze 
sa D.M. mora u prvom redu da bude u tome da se on u svojoj daljoj borbi odvrati 
od borbi protiv nemačkih trupa. Borba D.M. na nemačkoj strani protiv Tita 
krije u sebi veliku opasnost od metoda ucenjivanja, kakve su primenjivane prema 
Ita-lijanima. Sem toga, pod velikim znakom pitanja je pouzdanost njegovih starešina 
i boraca u antikomunističkom smislu. Komunizam u velikoj meri unosi rastrojstvo 
u njegove redove. Pripadnici D.M. i pojedini dobrovoljci možda bi se mogli 
korisno upotrebiti za mesnu odbranu.</p>
<p>5.)<em> U Hrvatskoj </em>trenutno postoje četiri delokruga vlasti:</p>
<p>a) područje posednuto nemačkim trupama,</p>
<p>b) područje na kome je hrvatska državna vlast,</p>
<p>c) područje srpske autonomije,</p>
<p>d) područje sa vladavinom komunista, kojim rukovodi Tito.</p>
<p>Pod a) Nemačke trupe nalaze se u otpornim tačkama duž morske obale i najvažnijih 
puteva i železničkih pruga. Njihove bočne i pozadnje veze stalno su ugrožavane. 
Sva kretanja trupa su pod kontrolom i registruju se. Na udaljenijim područjima 
Hrvatske nema nemačkih trupa.</p>
<p>Pod b) Izuzev u Zagrebu, gde su se pod zaštitom Poglavnikove tjelesne garde 
povukle hrvatske državne ustanove, ne postoji više nikakav hrvatski državni 
autoritet, čak ni na onim delovima zemlje koje još drže hrvatske trupe. Narod 
i vojska, a u poslednje vreme i ustaška milicija, nezadrživo popuštaju pred 
zahtevima ustanika za hranom, odećom, oružjem, informacijama itd.</p>
<p>Pod c) Ovde se radi o grupama srpskog naroda, koje su se posle preuzimanja 
vlasti od strane ustaša, na područjima na kojima žive, zabarikadirale u 
obliku ježa. Obrazovane tim područjem, utoliko više što u Srbiji ima veoma 
malo ideologa komunista. su samozaštite osrednje jačine, koje ne dozvoljavaju 
prilaz ni organima hrvatske države ni bandama i održavaju red u unutrašnjosti. 
Prema D. Mihailoviću ne postoji postojan odnos. Prema Nemcima, već prema 
vremenu i prilikama, smenjuje se neprijateljska uzdržljivost sa spremnošću za 
pomaganjem.</p>
<p>Pod d) <em>Vođa bandi Tito</em>, koji radi po uputstvima Staljina,, stvorio 
je <em>sovjetsku državu</em> unutar Hrvatske i raspolaže sa dobrom civilnom 
upravom.[8]</p>
<p>Ceni se da su oružane snage jačine 100.000 ljudi i da su zasad formirane u 
20 divizija i 14 samostalnih brigada. U pogledu naoružanja, iako se ono sastoji 
uglavnom iz lakog pešad. oružja, smatra se da zadovoljava, s obzirom na 
planinski karakter bojišta. Preuzimanjem materijalne opreme iz najmanje 2 
italijanske divizije i delova razbijenih hrvatskih jedinca, te su oružane snage 
sve više upotpunjavane teškim naoružanjem, motornim vozilima itd.</p>
<p><em>Organizacija</em> i komandovanje leži u rukama ruskih oficira.[9] 
Britanski oficiri, koji su takođe prisutni, prema njima imaju samo savetodavnu 
ulogu.</p>
<p><em>Snadbevanje </em>se vrši sa terena na licu mesta. Specijalno naoružanje 
i specijalna oprema, zatim novac, le-kovi i skupe životne namirnice već 
mesecima dopremaju se vazdušnim putem. U toku je ubrzana isporuka prekomorskim 
putem; s obzirom na velike potrebe, ovaj način postao je nezamenjiv.</p>
<p>Može se pretpostaviti da će pitanje snadbevanja imati odlučujući uticaj i 
na vođenje zimskih operacija Titovih snaga, pošto se taj problem može resiti 
samo u slučaju ako one budu preko zime razmeštene u ekonomski bogate predele 
ili ako budu imale prilaz ka moru.</p>
<p><em>Operacijski ciljevi </em>do kraja septembra nalazili su se na obali. 
Posle pada Splita[10] a naročito od kada je postalo jasno da anglo-američka 
invazija u Italiji nije napredovala kako se to očekivalo, težište je očito 
premesteno u unutrašnjost zemlje. Izveštajima koji govore o namerama da se 
izvrši napad na Srbiju treba pokloniti veru. Pokušaji da se drže neka ostrva 
(Brač i Pelješac) i plansko zauzimanje puta Livno — Travnik, ukazuju na 
docnije namere, odnosno na potrebu da se obezbedi snadbevanje s mora.</p>
<p>Činjenica da Tito želi lično da rukovodi operacijama u istočnoj Bosni 
pokazuje kolika se važnost istima pridaje. Verovatno se radi o odluci: ko treba 
da zauzme Srbiju? Tito ili Mihailović? Time bi borba Rusije protiv Engleske za 
prevlast i ovde ušla u vidljiv stadijum.</p>
<p align="center">V</p>
<p>U celini uzevši, <em>nacionalne snage su u opadanju a komunistički pokret u 
usponu.</em> Otuda proizilazi i pravac angažovanja naših snaga i formulisanje 
zadataka, kao što sledi:</p>
<p><em>Najopasniji neprijatelj je Tito.</em></p>
<p>Ako se u predstojećim mesecima ne uspe da se odlučno oslabe njegove snage 
dobijene usled propasti hrvatske države, onda će:</p>
<p>a)doći do organskog spajanja svih komunističkih ustanika na celokupnom 
području Jugoistoka;</p>
<p>b)odbrana jadranske obale od napada velikog stila, koji se očekuje spolja, 
biti neizvodljiva.</p>
<p><em>U narednim zimskim mesecima</em> neće se više raditi o opstanku: 
Hrvatske, Crne Gore i Albanije, nego <em>o stvaranju ili sprečavanju stvaranja 
boljševičkog bojišta na celokupnom području Jugoistoka, u neposrednoj 
blizini granice Rajha.</em> Polazna tačka ove opasnosti, koja je presudna: za 
rat a time i polazna tačka za angažovanje protivmera, bila je i ostaje — 
Hrvatska. Samo političkim sredstvima ova se opasnost više ne može savladati. 
Vojne mere same po sebi sa sadašnjim snagama neće dovesu do rešenja, one bi 
donele samo prolazna i ograničena olakšanja. Jedini spas leži u saradnji oba 
sredstva u obliku uticaja nemačke moći na Hrvatsku. Ako se ova mogućnost u 
toku zime 1943/44. ne bude iskoristila, onda u proleće 1944. g. neće biti 
spreman za odbranu ni front na morskoj obali ni u pozadini, koji. bi omogućavao 
snabdevanje obalskog fronta i dovođenje pojačanja.</p>
<p>Za takav uticaj nemačke moći potrebne su energične i radikalne političke 
mere sa ciljem da se stvori nova državna struktura. Ovo bi se možda moglo još 
uvek postići u obliku nemačkog sistema kontrole. Ali pretpostavka za to leži 
u uništenju Titovih snaga obimnim vojnim sredstvima i privremeno posedanje cele 
zemlje nemačkim trupama. Čišćenje, ukoliko se ne nadoveže na njega trajno 
posedanje, ne bi dovelo do konacnog uspeha. Pregled potrebnih snaga vidi se iz 
odeljka VIII. Hrvatsku armiju[11] ne uzimati u obzir, jer se sve više raspada. 
Ovaj raspad ne može se više zadržati ni organizacijskim merama ni obećanjima. 
Hrvatski vojnik više nema vere u hrvatsku državu. Poboljšanje situacije može 
se očekivati tek onda kada se uspostavi nov hrvatski državni autoritet, tj. 
kada se slomi Titova vladavina i stvori novi poredak pod nemačkom zaštitom.</p>
<p>Komunističkim bandama koje se pojavljuju u Grčkoj i Albaniji, u vezi sa 
napred iznetim, treba da se posveti veća pažnja. Dokle god one operišu bez 
uzajamne veze i bez veze sa Titom, dovoljno je ako se prema njima upotrebe u 
aktivnoj odbrani i teritorijalne posadne jedinice. Ako ih uzme Tito, predstavljaće 
pojačanje opšte boljševičke opasnosti na području Jugoistoka.</p>
<p align="center">VII</p>
<p>Nezavisno od daljih odluka Vrhovne komande Vermahta,</p>
<p>Komanda Jugoistoka ima</p>
<p>1.) nameru <em>da očisti ostrva,</em> koja se nalaze ispred dalmatinske 
obale.[12] To je već izvršeno zapadno od Šibenika (Lupac, Prvić, Tijat, 
Logorun, Zlarin, Zmajan, Kaprije, Zirje). Borbe na Pelješcu još su u toku i, 
goneći neprijatelja koji je u povlačenju, dovešće do čišćenja Korčule. 
Dalje mere zavisiće od smene 114. peš. div. jedinicama 264. peš. div. Tek 
kada se na taj način oslobode dovoljne snage i kada stigne 2. i 3. grupa 
obalskog lov. puka „Brandenburg&quot;, moći će da se sprovede čišćenje 
ostalih ostrva.</p>
<p>Trajno posedanje svih navedenih ostrva, koje je inače nužno, nije moguće. 
Većina ovih moći će se povremeno kontrolisati samo krstarećim odeljenjima;</p>
<p>2.) nameru da povede borbu protiv Tita u velikom stilu angažovanjem svih 
raspoloživih rezervi. Planirane su:</p>
<p>a)akcija „Kugelblic&quot; [Kugelblitz] ;[13]</p>
<p>cilj:, uništenje Titovih snaga koje se bore u istočnoj Bosni, pošto će 
biti oslabljene posle borbi sa četnicima;</p>
<p>b)akcija „Adler&quot;;[14]</p>
<p>cilj: zauzimanje obalskog pojasa Rijeka — Zadar i razbijanje tamošnjih 
jakih komunističkih snaga;</p>
<p>c)2—3 akcije da bi se razbile komunističke jedinice koje se nalaze severno 
od Save;</p>
<p>d)akcija sa ciljem da se oslobodi deonica puta Split — Livno — Travnik, a 
u najmanju ruku da se na tom delu neprijatelju onemogući snabdevanje;</p>
<p>3.) nameru da se obala izgradi po sistemu poljske fortifikacije a deli-mično 
i stalne fortifikacije. Usled odlaska jakih delova divizija, predviđenih za 
odbranu obale, izgradnja će biti znatno usporena.</p>
<p align="center">VIII</p>
<p>Uspeh akcije zavisi uglavnom od <em>raspoloživih snaga.</em> Već sada može 
se sagledati da će, pored krajnjeg naprezanja trupa i iscrpljenja svih 
materijalnih sredstava, ipak biti nepotpun ako se ne dodele nove snage, pomoću 
kojih bi se omogićilo <em>posedanje</em> očišćenih područja.</p>
<p>Otuda, rezimirajući i dopunjujući dosadašnje predloge molimo:</p>
<p>a)da se III SS-okl. korpus ostavi do proleća 1944. god. kao i njegova 
materijalna oprema;</p>
<p>b)da se potčini 162. turkmenska divizija po završetku akcije koja je u 
toku;</p>
<p>c)da se što pre dodeli popuna za 1. okl. div., koja je predviđena, a u 
danom slučaju i za III SS-okl. armijski korpus;</p>
<p>e)da se pojačaju nemačke polacijske snage u Hrvatskoj; radi obezbeđenja i 
organizovanja hrvatske žandarmerije;</p>
<p>f)da se dodele najmanje 3 divizije radi posedanja očišćenih područja, a u 
danom slučaju osvežene istočne divizije.</p>
<p align="center">IX</p>
<p>Molim da se ova procena situacije podnese fireru. Situacija na području 
Jugoistoka nije više stvar neke „okupirane teritorije&quot;. Njena procena i 
zaključci koji se otuda mogu izvući dobijaju značaj koji je odlučujući za 
rat, s obzirom na operativne namere neprijatelja koje se očekuju u proleće, 
zatim s obzirom na držanje saveznika Mađarske, Bugarske i Rumunije i 
dobi-janje sirovina važnih za vođenje rata. Potrebne su brze i potpune odluke.</p>
<p align="center">Potpisao</p>
<p align="center">general-feldmaršal</p>
<p align="center"><strong>Vajks</strong></p>
<p>&nbsp;</p>
<p><em>Prilog br. 1:</em> prostorno poređenje (saobrazno posebnoj podeli).</p>
<p><em>Prilog br. 2:</em> karta sa ucrtanim bandama (samo za Vrh. komandu 
Vermahta i poslanika Nojbahera).</p>
<p><em>Napomena:</em> nemački specijalni opunomoćenik za Jugoistok, poslanik 
Nojbaher, upoznat je sa ovom procenom situacije i, na osnovu njegovih političkih 
posma-tranja, slaže se sa istom.</p>
<p align="center">Za tačnost:</p>
<p align="center">Zelmajr [Selmayr]</p>
<p align="center">generalštabni pukovnik</p>
<p class=medtxt>1 Snimak originala (pisanog na mašini) u AVII, NAV-T-313, r. 189, s. 
7449011—24.</p>
<p class=medtxt>2 U Moskvi je 19. oktobra 1943. otpočela konferencija ministara spoljnih 
poslova SAD, Velike Britanije i SSSR-a. Na njoj je zaključeno da se uspostavi 
nezavisna Austrija, demokratizuje Italija, ukinu sve fašističke organizacije u 
svetu i kazne ratni zločinci, kao i da se sporna pitanja pojedinih državnih 
granica rese posle rata. Posle završetka konferencije, 30. oktobra, izdato je 
zajedničko zvanično saopštenje, tzv. „Moskovska deklaracija&quot; 
(Hronologija, str. 569).</p>
<p class=medtxt>3 Reč je o kapitulaciji Kraljevine Italije.</p>
<p class=medtxt>4 U Tirani je 8. novembra 1941. održana partijska konferencija na kojoj je 
osnovana KP Albanije i formiran privremeni CK. U pripremi i radu konferencije učestvovali 
su delegati CK KPJ Miladin Popović i Dušan Mugoša. U martu 1943, u sedište 
CK KP Albanije u s. Labino-tu (kod Elbasana u Albaniji) stigao je delegat CK KPJ 
i Vrhovnog štaba NOV i POJ Svetozar Vukmanović Tempo. On je 25. jula 1943. 
pismom obavestio CK KP Makedonije da je sa Glavnim štabom NOV Albanije postigao 
saglasnost o koordinaciji dejstava u borbi protiv okupatora i kolaboracionista 
(tom II, knj. 10, dok. br. 52 i 53; Hronologija, str. 145, 436 i 569).</p>
<p class=medtxt>5 Misli se na teritoriju NDH.</p>
<p class=medtxt>6 Vrhovni komandant NOV i POJ Josip Broz Tito uputio, je 9. oktobra 1943. 
direktive GS NOV i PO Srbije (o daljem vojno-poli-tičkom radu) i Štabu 2. 
udarnog korpusa NOVJ, u kojoj je, pored ostalog, iznet i plan o prenošenju težišta 
dejstava NOVJ u Srbiju i Makedoniju (tom II, knj. 10, dok. br. 173).</p>
<p class=medtxt>7 Vidi dok. br. 74, 160 i 166.</p>
<p class=medtxt>Prvi pregovori Draže Mihailovića sa predstavnicima! Vermahta održani su u 
s. Divcima (kod Valjeva) 11. novembra 1941. Sastanak je održan u gostionici 
preko puta železničke stanice s. Divci u 19,15 č, a završio se u 20.35 č. U 
zapisniku sa tog sastanka, između ostalog, piše:</p>
<p class=medtxt>„Gospodine pukovniče! Imam zadatak od najviše [nemačke] komande u Srbiji 
da izjavim:</p>
<p class=medtxt>Vi ste nam pre 2 sedmice saopštili preko svojih poverenika u Beograda da je 
Vaša namera ,da više ne prolivate uludo srpsku krv i da ne dozvolite da se 
dalje uništava srpska narodna imovina. Istovremeno ste ponudili da se sa nemačkim 
oružanim snagama i organima Nedićeve vlade borite protiv komunista [... ] 
Pukovnik Draža Mihailović je odgovorio: ,Ja nisam zastupnik ni Londona ni ma 
koje druge zemlje. Zato me ne brinu ni vaše dosadašnje ni vaše buduće 
namere. Međutim, u Srbiji se preduzimaju mere zbog kojih prolivaju krv oni koji 
nisu krivi. Komunisti će i dalje izazivati nezgode da bi ubijali nedužne. Nedić 
nije mogao prodreti jer nije mogao raditi na otvoren način. Srpski narod voli 
slobodu i bez obzira što ju je izgubio on se nada da će je dobiti. Nedićeva 
vlada je nastupala potpuno otvoreno i stavila se na stranu okupatora, a to je 
bila greška. Nije moja namera da se borim protiv okupatora, jer kao generalštabni 
oficir poznajem snage obe strane. Ja nisam ni komunista, niti radim za njih. Ja 
sam, međutim, pokušao da ublažim i sprečim vaš teror. Sami Nemci su predali 
Uzice, a time je počela trka između mene i komunista. Pošto su Nemci povukli 
svoje slabe garnizone, komunisti su izvršili napad na Gor. Milanovac, a to sam 
morao i ja da učinim. Oni su pošli na Čačak, morao sam i ja. Krenuli su na 
Kraljevo, morao sam i ja.</p>
<p class=medtxt>Napad na Krupanj nije moje delo nego ljudi poručnika Martino-vića [Ratka] 
koji se odcepio od mene. Moji su ljudi, međutim, krenuli na Loznicu da je ne bi 
zauzeli komunisti [. . .]</p>
<p class=medtxt>Pretpostavljam da biste mi posle moje izjave mogli pokloniti više ptoverenja 
što se tiče moje ispravnosti i mojih namera i da bi mi mogli pružiti pomoć. 
Molim da tako shvatite situaciju, kako bi bilo korisno za obe strane. Još 
jedanput molim da mi se ove noći da određena količina municije. Razumljivo da 
bi obe strane morale da garantuju punu tajnost. Molio bih da mi, ako je moguće, 
još ove noći date odgovor u pogledu pomoći u municiji. Sve moje snage su 
prikupljene za borbu protiv komunizma [...]</p>
<p class=medtxt>D[raža] M[ihailović]: Mi se nećemo boriti protiv Nemaca, pa ni tada kada 
nam nametnu borbu.</p>
<p class=medtxt>K[ogard] [Ruđolf]: U Čačku sam lično doživeo takvu borbu.</p>
<p class=medtxt>A[leksandar] M[išić]: Mi smo samo želeli da prikupimo naše snage, jer smo 
strahovali da će se odatle jednoga dana Nemci evakuisati. Tada bismo svi 
dospeli pod krvavi nož komunista.</p>
<p class=medtxt>D. M.: Znam da su za Nemce važne doline Morave i Dunava i zato sam 
pretpostavljao da preti opasnost da se napuste pojedini gradovi i mesta u istočnoj 
Srbiji i da to područje nije interesantno za nemačke oružane snage. Zato se 
nije moglo dozvoliti da komunisti zavladaju</p>
<p class=medtxt>K.: Završio sam moju izjavu, kada želite gospodine pukovniče, da Vas 
vratimo na obezbeđeno mesto? D. M.: Odmah ...</p>
<p class=medtxt>A. M.: Da li se zna nešto o borbi koju mi trenutno vodimo protiv komunista?</p>
<p class=medtxt>K.: Mi nemamo potvrđenih vesti.</p>
<p class=medtxt>A. M.: Mi idemo tako daleko da Vas molimo da do nas uputite oficire za vezu 
da biste se, uz punu garantiju, mogli uveriti u našu borbu protiv komunista.</p>
<p class=medtxt>K.: Izvestiću o tome generala. Zašto, međutim, vodite tu borbu tako kasno?</p>
<p class=medtxt>D. M.: Borba je uvek vođena, ali sa taktikom da se pridobije narod.</p>
<p class=medtxt>P.: Aktivna borba je počela tako kasno jer smo mi tačno znali da je većina 
naroda nastrojena rusofilski. Komunisti su prvi počeli borbu, dok je Mihailović 
stajao potpuno po strani i pripremao se za borbu u pravcu Bosne i Sandžaka. On 
je želeo da izvrši odmazdu nad ustašama koje su pobile stotine hiljada Srba. 
Komunisti su svoje akcije postavili na nacionalnu bazu i time su privukli na 
svoju stranu široke narodne mase. Narod je verovao da je počela oslobodilačka 
borba, a nije video da je krajnji cilj komunista bio politički a ne nacionalni. 
Trebalo je da prođu 3 meseca pa da narodne mase uvide kuda ih vodi komunizam i 
da to nije bila borba na nacionalnoj osnovi. Kada je to saznanje došlo zajedno 
sa kaznenim ekspedicijama, većina naroda je videla da je zavedena. U velikom 
broju prilazili su od komunista pokretu pukovnika Mihailovića koji je bio 
nacionalni i koji nikada ni u kom slučaju nije nameravao da se bori protiv nemačkih 
oružanih snaga.</p>
<p class=medtxt>D. M.: Veoma je teško da se u ovom momentu obustavi borba, jer bi komunisti 
pobili sve moje pristalice. Oko Užica, Čačka i Požege vode se borbe i sada 
se čisti taj kraj izuzev oko Valjeva, a u vojnom i ideološkom pogledu vodim 
završnu fazu borbe sa komunistima...&quot; (AVII, NAV-T-314, r. 1457, 
s.1314-22).</p>
<p class=medtxt>8 Reč je o slobodnoj teritoriji pod kontrolom NOV i PO na kojoj su 
organizovani narodnooslobodilački odbori od najnižih do najviših.</p>
<p class=medtxt>9 Tek 23. februara 1944, na aerodrom kod Bos. Petrovca stigla je avionom iz 
Barija (u Italiji) sovjetska vojna misija pri VŠ NOV i POJ sa generalom 
Kornejevom na čelu (Vladimir Dedijer, Dnevnik, knj. III, Državni izdavački 
zavod, Beograd, 1950, str. 165—166 dr Leon Ger-šković: Dokumenti o razvoju 
narodne vlasti, Prosveta, Beograd, 1948, str. 388).</p>
<p class=medtxt>10 Vidi dok. br. 135 i 138.</p>
<p class=medtxt>11 Misli se na ustaško-đomobranske snage NDH.</p>
<p class=medtxt>12 Vidi dok. br. 157 i 176.</p>
<p class=medtxt>13 O tome vidi dok. br. 173 i 178.</p>
<p class=medtxt>14Vidi dok. br. 153, 156, 180 i 183.</p>

<br>
<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_155.htm"><b>Prethodni dokument</b></a></TD>
<TD><a href="4_12_3_157.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
