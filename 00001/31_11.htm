<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_10.htm"><b>Prethodni dokument</b></a></TD>
<TD><a href="31_12.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">U 
SANIČKOJ DOLINI</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="DE" style="mso-ansi-language:DE">Bio 
je lep septembarski dan 1942. godine, a mi smo marševali preko podgrmečkih 
sela ka Saničkoj dolini, gdje smo izmoreni i klonuli stigli u predvečerje. Pa 
ipak nismo pošli na počinak, iako smo smatrali da smo ga pošteno zaslužili. 
Uputili su nas prvo na položaje. Naša 1. četa. 1. bataljona zaposela je 
Kopljenicu, uzvišenje iznad sela Babići. Lijevo krilo nam je bilo na koti 383, 
odakle se protezala 2. četa našeg bataljona, a desno se naslanjalo na cestu 
koja vodi iz Ključa za Petrovac, preko koje su bili dijelovi 1. proleterske 
brigade.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Napušteni voćnjaci su bili puni plodova, pa nam nije bilo teško utoliti 
glad. Negdje lijevo od nas, do kasno u noć se čula pjesma iz logora neke 
omladinske brigade.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Pri upućivanju na položaj rekli su nam da se očekuje napad neprijatelja 
duž ceste koju smo kontrolisali, a da budemo spremni i za susret sa tenkovima, 
kojih smo se u ono vrijeme mnogo plašili, mada to nismo javno priznavali. </span><span lang="EN-GB">Do 
tada nismo ni imali mnogo posla s njima. Ako bi neprijatelj pokušao pomoću 
njih prokrčiti put, mi smo im se sklanjali i napadali pešadiju koja ih je 
pratila, ili smo im put pregrađivali srušenim drvećem i kamenjem, što ih je 
često primoravalo da odustanu od pokušaja prodiranja tim pravcem.</span></p>
<p class="MsoNormal" style="line-height:91%"><span lang="EN-GB">Ali ovoga puta 
je sve drugačije izgledalo. Prije svega, tu je sada stajala brigada, a ona se 
ne može sklanjati ispred 2—3 tenka praćena satnijom ili bojnom ustaša i 
domobrana. Bila bi to sramota za nju i njene borce. Dalje, prodorom neprijatelja 
preko Paunovca narušio bi se mir i sigurnost na slobodnoj teritoriji, sve do 
Bihaća.</span></p>
<p class="MsoNormal" style="line-height:91%"><span lang="EN-GB">A narod je tih 
septembarskih dana na našoj slobodnoj teritoriji bio mirniji i osjećao se 
sigurnijim od stanovnika Loniona koje je La-Manš štitio. Čini mi se da smo 
tada ipak najviše strahovali da nam omladinke iz brigada koje su noću žito 
sabirale ispred rovova neprijatelja ne pjevaju podrugljive pjesme. Dakle, nije 
bilo druge nego zasjesti, pripremiti se i tući kad tome dođe vrijeme.</span></p>
<p class="MsoNormal" style="line-height:91%"><span lang="EN-GB">Odnekud su nam 
poslali kantu benzina i nekoliko flaša, sa preporukom da ih upotrijebimo za 
paljenje tenkova. Politički delegat našeg voda Sava Trninić Sadi objašnjavao 
nam je kako se to radi, a mi smo se čudili koliko tom izumu toliko i Sadinoj 
vještini da njime rukuje. Sumnjičavo smo gledali i na Sadu i na njegovu 
napravu, a kad je Nikola Trninić Jovetić dobacio da će u svemu tome najbolje 
biti ako tenkovi uopšte ne naiđu, spontan smijeh se razlegao padinom glavice 
na kojoj smo sjedeli.</span></p>
<p class="MsoNormal" style="line-height:91%"><span lang="EN-GB">Međutim, naša 
nadanja, koja je Nikola glasno izgovorio, nisu se ostvarila. Obavještenje da 
nam neprijateljska kolona dolazi, pratila je huka motora koja se odbijala od 
okolnih brda, da bi odmah zatim na nekoliko stotina metara iza okuke izronilo i 
to čudovište. Izgledao nam je užasno velik, jer smo se po prvi put susreli sa 
takvom grdosijom. Lakina se vrpoljio i psovao &quot;kovača koji ga je tolikog 
skovao&quot;.</span></p>
<p class="MsoNormal" style="line-height:91%"><span lang="EN-GB">Na tenku je štrčala 
dugačka topovska cijev, a pored nje— cevi mitraljeza. Motor je sve snažnije 
brektao, gusjenice kloparale, a živog vojnika na njemu nismo primjećivali. 
Videći ga onako crnog i bučnog, kako se valja uskom cestom i neumoljivo primiče 
našem položaju, Nišina mudro zaključi:</span></p>
<p class="MsoNormal" style="line-height:91%"><span lang="EN-GB">— Ne bi, 
majkice, onom ništa mogao ni štap kume Stevanije u kome maslo muti, a kamoli 
Šadina politra.</span></p>
<p class="MsoNormal" style="line-height:91%"><span lang="EN-GB">Kad je tenk izišao 
iza druge okuke, bio je već isuviše blizu da bismo mogli ostati mirni. Bez 
komande smo otvorili vatru iz sveg oružja koje smo imali. Gađali su ga i 
drugovi iz 1. proleterske brigade. A on je išao tromo i hladno, kao da se to na 
njega ne odnosi. Posmatrajući ga tako jogunastog, Milošina Rodić dobaci:</span></p>
<p class="MsoNormal" style="line-height:91%"><span lang="EN-GB">— Izgleda da 
njemu ovo godi kao i Soši kad svrbljivu zadnjicu češe, pa od miline sve 
poskakuje. Kako li se sad Šadi i njegovi skojevci osjećao dolje, sa onim 
svojim drangulijama?</span></p>
<p class="MsoNormal" style="line-height:91%"><span lang="EN-GB">— A Šadi je 
sa svojom grupom ležao nekih tridesetak metara iza barikade na cesti, koja je 
načinjena od spaljenog kamiona i nabacanog kamenja i granja. U tu barikadu niko 
nije polagao ozbiljne nade i mislili smo da će on to razbucati kao bik naviljak 
sijena. Zato smo bili iznenađeni kad je stao pred njom. Mi smo tada još više 
kidisali, a on je oćutao nekoliko časaka, zatim pošao malo nazad, pa opet 
napred, dok najzad primijetismo da se polako i nespretno okreće u namjeri da se 
vrati.</span></p>
<p class="MsoNormal" style="line-height:91%"><span lang="EN-GB">Kamioni koji su 
pratili tenk ostali su podaleko iza okuke, a pješadija koja je sišla sa njih 
zalegla je prikovana našom vatrom i nije mu moglo priteći u pomoć. Tenku nije 
ostalo drugo nego da pođe odakle je i došao. Njegovi mitraljezi su neprekidno 
dejstvovali, a i top je ispalio nekoliko granata, ali sve je to bilo nasumce i 
bez ikakvog efekta. Međutim, to kolebanje kod neprijatelja izazvalo je suprotan 
efekat u našim redovima, pa smo smjelije i odlučnije počeli pritiskati. I kad 
je jedna bomba eksplodirala u njegovoj blizini, posada mu se još više uplašila 
i počela brže i nervoznije manevrisati, tako da se u jednom momentu, neočekivano 
za nas, a valjda i za neprijatelja, počeo klizati niz padinu, u provaliju. </span><span lang="DE" style="mso-ansi-language:DE">Spasa 
mu nije bilo. Bespomoćna posada je bila brzo uništena, a sa tenka smo 
poskidali ono što nam je moglo biti od koristi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Vijest o uništenom tenku brzo se pronijela kroz omladinske brigade i one su 
narednih nekoliko dana dolazile da vide tu silu od čelika kako nemoćno leži u 
provaliji.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">A i mi kad bismo se iskrali i skoknuli u posjetu nekoj od omladinskih 
brigada, eksploatisali bismo ovaj događaj u razgovoru sa djevojkama.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Miloš SUGILOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_10.htm"><b>Prethodni dokument</b></a></TD>
<TD><a href="31_12.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

