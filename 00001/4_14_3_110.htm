<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 

<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_109.htm"><b>Prethodni dokument</b></a></TD>
<TD><a href="4_14_3_111.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>DOPIS KOMANDANTA KONJIČKE BRIGADE OD 8. APRILA 1944. 
NEMAČKOJ KOMANDI U KONJICU O BORBAMA ČETNIKA PROTIV NOVJ I STAVU PREMA 
NEZAVISNOJ DRŽAVI HRVATSKOJ 1</strong></p>
<p>ČETNIČKA KOMANDA2</p>
<p>BORCI 8/IV 1944 g.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p align="center">NEMAČKOJ KOMANDI</p>
<p>KONJIC3</p>
<p>U poslednje vreme hrvatska vojska šalje pozive za hrvatsku vojsku Srbima 
konjičkog sreza. Pored tih poziva, hrvatska vojska i silom hapsi Srbe i upućuje 
ih u hrvatsku vojsku. Tako su pre 6—7 dana uhvatili kod svojih kuća četnike 
Draganića Matu i Sudara Đorđu iz Donjeg Sela i sproveli ih u Mostar radi upućivanja 
u vojsku. Imenovani se sada nalaze u »popunidbenom zapovedništvu« u Mostaru.</p>
<p>Hrvatske vlasti su 1941 godine Srbe stavili izvan zakona, klali, ubijali 
masovno i hteli Srbe sve uništiti a zakonskom odredbom proglasili da Srbi 
nemogu služiti hrvatsku vojsku. Samo oružanim otporom u ustanku, Srbi su se sačuvali 
uništenja, koje su im Hrvati namenili.</p>
<p>I sada nas čudi i iznenađuje da Hrvati zovu Srbe u vojsku i, čak šta više, 
silom ih hvataju i gone u vojsku. Zašto ne kupe u svoju vojsku hrvate-katolike 
i muslimane? Ove puštaju da sjede kod kuće kao neka milicija a Srbe gone.</p>
<p>Mi Srbi ne priznajemo državu Hrvatsku i nećemo u hrvatsku vojsku. A na to 
nam daje pravo Hrvatski postupak prema nama iz godine 1941.</p>
<p>Radi toga molim Nemačku Komandu da naredi potrebno da se smesta obustavi 
pozivanje Srba ovoga kraja u hrvatsku vojsku, a naročito da se prestane sa 
silom i nasilnim odvođenjem. Jer na silu i nasilje, mi ćemo odgovoriti istim 
načinom i nastat će ponovo haos i nered u ovom kraju. Ako se dogodi ubuduće 
da hrvati ma gde na teritoriji konjičkog sreza, progone Srbe i vrše nasilno 
odvođenje Srba u hrvatsku vojsku, mi ćemo odmah oružano udariti na Hrvate. 
Kad mi puštamo na miru Hrvate, neka hrvati ostave na miru nas. Srbi ovoga kraja 
su stalno u vojsci, i Srbi su ovde jedini borci protiv boljševizma, koje hrvati 
obično pomažu. Dakle, mi Srbi svojom borbom doprinosimo ostvarenju istih 
ciljeva za koje se bori i Veliki Nemački Rajh a to je uništenje boljševizma i 
ostvarenje poretka Nove Evrope, što hrvati ne čine nego otežavaju. Pa kada je 
to tako, zaslužujemo Nemačku zaštitu i za zaštitu molim Nemačku Komandu. U 
protivnom nastat će veliki neredi i haos, što, verujem, ne želi Nemačka 
Komanda.</p>
<p>Na osnovu svega izloženog, molim Nemačku Komandu da naredi hrvatskim 
vlastima da odmah u konjičkom srezu obustavi progon Srba i prisilno odvođenje 
Srba u hrvatsku vojsku A da se dva odvedena četnika, Draganić Mato i Sudar Đorđe, 
iz Donjeg Sela, koji su iz Konjica odvedeni u Mostar, gde se sada nalaze, odmah 
puste iz Mostara i upute svojim kućama, jer su pripadnici ovog odreda, koji je 
u stalnim borbama sa boljševičkim banditima.</p>
<p>Gornje molim Nemačku Komandu u interesu reda i mira u ovom kraju.</p>
<p>U nadi da će se ovoj molbi najhitnije izaći u susret, ostajem4</p>
<p>Učtiv&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>Četnički komandant</p>
<p>poručnik</p>
<p>Velj. Reljić5</p>
<p>&nbsp;</p>
<p>1&nbsp; Original (pisan na mašini, latinicom) u Arhivu VII, Ča, k. 232, 
reg. br. 16/16 (BH-X-435).</p>
<p>2&nbsp; Odnosi se na Konjičku brigadu Nevesinjskog korpusa.</p>
<p>3&nbsp; Tada su u Konjicu bili delovi nemačke 369. legionarske divizije.</p>
<p>4&nbsp; Četnici su, pored zajedničke borbe sa Nemcima protiv NOVJ, 
prikupljali podatke obaveštajne prirode i dostavljali ih Nemcima. U dopisu 
komandanta Konjičke brigade od 15. aprila 1944. nemačkoj komandi u Konjicu, 
pored ostalog, piše:</p>
<p>»NEMAČKOJ KOMANDI</p>
<p>KONJIC</p>
<p>Pre desetak dana uputio sam tajna dva četnika preko reke Neretve u sela 
Blaca, Grušču i Župu, koje krajeve drže partizani, u svrhu špijunaže kod 
partizana i sastanka sa našim ljudima koji se po tim selima nalaze. Tako sam 
uvek slao četnike radi špijunaže, kada sam htjeo dobiti tačne podatke o 
partizanima. Poslati četnici su Sarić Luka i Sa-rić Vučko.</p>
<p>U međuvremenu nadošla je reka Neretva i poslati četnici mi se nisu mogli 
povratiti. Pokušavali su pet-šest dana da se povrate ali nisu uspjeli usled 
velike reke Neretve a most nema nigde osim u Župi, koju drže partizani.</p>
<p>Poslati četnici sada su došli u s. Polje i javljaju mi se da molim Vašu 
Komandu da bi ih Vaša Komanda na neki način prebacila kroz grad Konjic.</p>
<p>Kako su imenovani četnici davno otišli od kuće a kako je nama sutra uskrs, 
to mi je čast najučtivije zamoliti Nemačku komandu, da bi ma na koji način 
proveli kroz grad Konjic imenovane četnike. S obzirom na hrvatske vlasti, 
smatram najzgodnijim načinom da uputite u s. Polje jedan zatvoreni automobil i 
da, sa tim automobilom prebacite imenovane četnike iz s. Polja đo izvan 
Konjica do Tušćice, odakle će oni sami peške krenuti dalje. Na ovaj način 
nebi niko video ni znao ko je u zatvorenom automobilu« (Arhiv VII, reg. br. 
17/16, k. 232).</p>
<p>5&nbsp; Pseudonim Veljka Remetića, komandanta Konjičke brigade.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_109.htm"><b>Prethodni dokument</b></a></TD>
<TD><a href="4_14_3_111.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
