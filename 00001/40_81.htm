<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_80.htm"><b>Prethodni dokument</b></a></TD>
<TD><a href="40_82.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">ĐURIŠIĆEV 
ZLOSRETNI POKRET<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Otkad 
je došao na sjever centralne Bosne, Pavle Đurišić je bio vrlo kritički 
raspoložen prema Mihailovićevom rukovođenju i bio je glavni predlagač da se 
krene u Sloveniju. Njegovo čvrsto vladanje crnogorskim četnicima i dobru vojnu 
prošlost poštovali su drugi četnički komandanti i većina njih slagala se s 
njim oko pokreta u Sloveniju. Kad se Mihailovića nije moglo uvjeriti, Đurišić 
je odlučio otići i povesti svoje crnogorske četnike. Zamolio je Ljotića da 
mu u pomoć pošalje neke svoje formacije da se sastanu na pola puta i Ljotić 
se s tim drage volje složio; ali Đurišić je još uvijek trebao sam doći na 
područje Bihaća u zapadnoj Bosni.<sup>47</sup> Đurišić se je tada 
sporazumio s hrvatskim ustaškim vlastima i predstavnicima crnogorskog 
separatiste dra Sekule Drljevića da dobije siguran prolaz ili je bar to tako 
shvatio. Drljević je rat proveo većim dijelom u marionetskoj državi 
Hrvatskoj, isprva u Zemunu, a od proljeća 1944. u Zagrebu; u ljetu 1944. 
osnovao je Crnogorsko državno vijeće, neku vrstu crnogorske izbjegličke 
vlade. Htio je uz njemačku i ustašku pomoć uspostaviti crnogorsku državu i 
stvoriti svoju vlastitu crnogorsku vojsku. Tako je Drljević, kad su Đurišićevi 
i njegovi predstavnici pregovarali za siguran prolaz, uočio priliku da Đurišićeve 
četničke snage upotrijebi za svoje ciljeve. Nakon zaključenja sporazuma za 
siguran prolaz s ustaškim vlastima i Drljevićem, Đurišić je sa svojim četnicima, 
praćen velikom grupom civilnih izbjeglica u kojoj je bilo nekoliko desetaka 
crnogorskih pravoslavnih svećenika, krenuo 18. marta s planine Vučjak prema 
Sloveniji (Vidi kartu 7).<sup>48</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">47 
Karapandžić, str. 405 - 417; Kostić, str. 230 - 232.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">48 
Mitropolit Joanikije nije bio među ovim svećenicima. On je izgleda iz istočne 
Bosne otišao u Srbiju, gdje je prema nekim navodima kasnije u 1945. umro.<span style="letter-spacing:
-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Koliko 
je dubok bio rascijep među četnicima pokazivao je ne samo Đurišićev odlazak 
od Mihailovića, već još više činjenica da se Đurišiću na njegovom putu 
na zapad pridružio i Mihailovićev prvi titularni zamjenik i glavni politički 
savjetnik Dragiša Vasić. To su učinili i mnogi Mihailovićevi vodeći 
komandanti, među njima Zaharije Ostojić, načelnik komande za istočnu Bosnu, 
Petar Baćović, komandant hercegovačkih četnika, Mirko Lalatović, jedan od 
vodećih četničkih štabnih oficira, te Luka Baletić i Pavle Novaković.<sup>49</sup> 
Glavni četnički komandanti iz Srbije, Dragoslav Račić i Nikola Kalabić, 
također su bili za marš na zapad i činili su sve što su mogli da privole 
Mihailovića da krene, ali kad je on odbio ostali su s njim.<sup>50</sup> 
Glavnina bosanskih četnika (osim onih pod Ostojićem) nije se pridružila ni Đurišiću 
ni Mihailoviću, već se jednostavno razišla; većina njih utonula je u masu 
srpskog pravoslavnog pučanstva Bosne otkud je i došla, drugi su otišli u 
duboke bosanske šume gdje su ostali mnoge mjesece poslije svršetka rata. Tako 
su početkom aprila postojale četiri jasno određene grupe četnika, a svaka je 
išla svojim putem u nadi da će izbjeći nadolazeću propast: grupa koja je 
ostala vjerna Mihailoviću, grupa koja je bila uz Đurišića, bosanski četnici 
koji su se povukli i Đujićevi i Jevđevićevi četnici koji su se već 
nalazili na području Slovenije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">49 
Banović i Stepanović, u <i>Politici </i>od 22. i 23. augusta 1962. Sandžački 
četnički vođa Vuk Kalaitović krenuo je također s Đurišićem, ali je nakon 
nekog vremena promijenio mišljenje i s oko 200 svojih ljudi udario natrag prema 
Sandžaku. Čini se da su do Sandžaka sretno stigli. Za zadnju fazu zlosretnog 
putovanja Đurišićeve grupe vidi Cemović, str. 68 - 88.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">50 
Kostić, str. 229; Banović i Stepanović, u <i>Politici </i>od 22. augusta 
1962.<span style="letter-spacing:
-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nisu 
poznate pojedinosti sporazuma koji je Đurišić sklopio s ustašama i Drljevićevim 
predstavnicima, ali čini se da je Đurišić sa svojim četnicima trebao preći 
preko Save u Slavoniju. Tamo bi se svrstali uz Drljevića pod imenom »Crnogorska 
narodna vojska«, Đurišić bi zadržao operativnu komandu i prebacili bi se na 
zapad željeznicom. Četnički izvori ukazuju na to da se je Đurišić 
namjeravao držati sporazuma samo dok se ne riješi bolesnih i ranjenih među 
svojim vojnicima i među civilima koji su ga slijedili, tako da bi postao 
pokretniji i imao veću operativnu slobodu.<sup>51</sup> S tom je namjerom 
poslao oko osam stotina svojih ranjenika i bolesnika preko Save ustašama i 
Drljeviću. Tada je sa svojim četnicima i ostalim izbjeglicama, pojačan Baćovićevim 
i Ostojićevim odredima krenuo prema zapadu, držeći se nešto južnije od 
desne obale Save. Više je nego sigurno da su Drljević i ustaše od početka 
namjeravali sporazum iskoristiti kao zamku za Đurišića; kad ih je Đurišić 
pokušao nadmudriti oni su odbacili svaki privid dobronamjernosti. I Drljević i 
ustaše imali su svoje posebne razloge kad su htjeli uhvatiti Đurišića u 
stupicu - ustaše zbog toga što je Đurišić bio jedan od onih koji su 
najaktivnije vršili masovni teror nad muslimanskim stanovništvom sandžaka i 
jugoistočne Bosne, a Drljević zato što je Đurišić bio jedan od najjačih 
pobornika potpunog ujedinjenja Crne Gore i Srbije i time protiv Drljevićevog 
separatizma.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">51 
Cemović, str. 65; Zečević, str. 87 - 91. Zečević je, kao i Cemović, jedan 
od preživjelih iz Đurišićeve grupe, ali on je pripadao jednoj jedinici koja 
je prilično rano prešla Drljeviću. Vidi također Vučetić, str. 139 - 140.<span style="letter-spacing:
-.5pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Gotovo 
od početka svog kretanja na zapad Đurišić je sa svojim četnicima morao na 
mahove odbijati ustaške i povremene partizanske napade, ali stigli su do Vrbasa 
i većina ga je prešla i došla do Lijevča Polja, sjeverno od Banja Luke. Tu 
su ih napale jake ustaške snage. Đurišićeve snage bile su teško poražene i 
uslijed poraza su ustaše i Drljevićevi predstavnici uspjeli navesti Đurišićev 
prvi puk da pređe pod Drljevićevo vodstvo.<sup>52</sup> Đurišić je s 
dijelom svojih preostalih formacija pokušao zaobići Banju Luku s juga, 
namjeravajući da produži u smjeru zapada, ali je opet naišao na hrvatske 
kvislinške snage. S njim su došli u kontakt ustaški oficiri i on je napokon 
pristao da pregovara neposredno s ustaškim vlastima i Drljevićevim 
predstavnicima o daljnjem kretanju svojih trupa prema napadu. Pokazalo se da je 
priča o novim pregovorima bila samo stupica. Putem do mjesta sastanka Đurišića 
su zajedno s mnogim njegovim pratiocima, uključujući i neke političke vođe i 
svećenike, napali i uhvatili ustaše. Ima nekoliko verzija o tome što se zatim 
dogodilo. Ono što je jasno jest da su Đurišić i neki drugi četnički 
komandanti, među njima Ostojić, Baćović, Vasić i još neki solitički vođe, 
a također i neki pravoslavni svećenici, bili svi ubijeni. Neki vojnici i 
izbjeglice koji su pratili Đurišića također su ubijeni. Malom dijelu Đurišićeve 
grupe uspjelo je pobjeći i probiti se prema zapadu, ali veći je dio, ostavši 
bez vodstva, pripojen Drljevićevim snagama i odaslan prema austrijskoj granici. 
Dijelove obje ove grupe uhvatila je kasnije jugoslavenska Treća armija u 
Sloveniji. Većinu onih koji su uspjeli preći u Austriju Treća armija je 
vratila u Sloveniju, gdje su drugom polovinom maja zajedno s raznim drugim 
kolaboracionističkim snagama uništeni. O</span><span lang="DE" style="mso-ansi-language:DE">d</span><span lang="HR" style="mso-ansi-language:HR"> 
cijele vojske onih koji su s Đurišićem krenuli iz Crne Gore, te onih drugih 
četnika koji su mu se pridružili za put na zapad, preživjelo je možda manje 
od četvrtine. Sam Drljević je poput svojih ustaških prijatelja bio prisiljen 
da pred napredovanjem Jugoslavenske armije zadnjih dana rata pobjegne u 
Austriju. Tamo su njega i njegovu ženu nekoliko jedana kasnije otkrili i ubili 
neki Đurišićevi pristaše.<sup>53</sup> Treba zabilježiti da su 11. aprila 
tri puka Srpskog dobrovoljačkog korpusa i jedan kontingent Jevdevićevih četnika 
poslani u jugozapadnu Hrvatsku da se sastanu s Đurišićevim snagama, koje se 
naravno nisu nikad pojavile. Te su jedinice kasnije usmjerene na sjever prema 
Ljubljani i dalje prema austrijskoj granici, gdje su se borile protiv 
Jugoslavenske armije i u završnim danima rata zajedno sa slovenskim kvislinškim 
snagama i bile likvidirane.<sup>54</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.25pt;mso-ansi-language:HR">52</span><span lang="HR" style="font-size:7.0pt;mso-ansi-language:HR"> 
Cemović, str. 71 - 80; Banović i Stepanović, u <i>Politici </i>od 22 - 25. 
augusta 1962. Za ustaški prikaz ove akcije vidi Luburić (Domagoj, pseudonim), 
»Bitka na Lievču polju«. Izgleda da je Luburićeva teza (str. 78) da je Đurišićev 
marš na zapad bio dio značajnog četničkog plana po kojem je trebalo 
uspostaviti vezu sa srpskim snagama na području Slovenskog primorja, a zatim 
uništiti NDH i dovesti natrag kralja Petra. Na str. 9. Luburić spominje da su 
ustaše tom prilikom uhvatile oko 7.000 četnika, ali ne kaže ništa o sudbini 
Đurišića i njegovih trupa nakon hvatanja.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.2pt;mso-ansi-language:HR">53</span><span lang="HR" style="font-size:7.0pt;mso-ansi-language:HR"> 
Cemović, str. 80 - 88; Karapandžić, str. 416 - 419. Banović i Stepanović, u 
<i>Politici </i>od 25. augusta 1962. O sporazumu za siguran prolaz, o Drljevićevim 
naporima da organizira crnogorsku vojsku i o sudbini tih naga nakon katastrofe 
na Lijevče Polju vidi također Pajović, »Politička akcija Sekule Drljevića«, 
str. 79 - 89.</span><span lang="HR" style="mso-ansi-language:HR"><o:p>
</o:p>
</span></p>
<span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">54 Kostić, str. 247.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_80.htm"><b>Prethodni dokument</b></a></TD>
<TD><a href="40_82.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

