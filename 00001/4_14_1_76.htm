<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_75.htm"><b>Prethodni dokument</b></a></TD><TD><a href="4_14_1_77.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 76</strong></p>
<p align="center"><strong>IZVEŠTAJ ILIJE TRIFUNOVIĆA BIRČANINA OD APRILA 1942. DRAŽI
  MIHAILOVIĆU O VOJNO-POLITIČKOJ SITUACIJI U BOSNI, HERCEGOVINI, CRNOJ
  GORI, LICI I DALMACIJI I O SARADNJI SA ITALIJANSKIM OKUPATOROM <sup>1</sup></strong></p>
<p>Odgovoreno 9/V 1942<sup>2</sup></p>
<p>Dragi brate,</p>
<p>Ako bih. Vas oslovio onim zvaničnim &#187;Gospodine Ministre ili
  Gospodine Generale&#171; čini mi se da ne bih izrazio svo poštovanje i
  divljenje koje osećam za Vas i za Vaše ispolinsko delo u službi Kralja
  i Otadžbine. S toga Vas oslovljavam ovako prisno, narodski uveren da će
  i Vama to biti milije.</p>
<p>A sad da pređem na stvar.</p>
<p>Pre svega izvešćavam Vas da sam sa radosnim uzbuđenjem pročitao Vaše pismo<sup>3</sup> i Punomoćije za rad,<sup>4</sup> koje mi je moj kurir g. Kovačević Vidak pre izvesnog vremena doneo.
  Možete biti uvereni da ću ja uložiti i poslednji atom snage da se naša
  mučenička Otadžbina što pre oslobodi svih onih paklenih sila, koje
  skrnave njene svagdašnje svetinje i ideale.</p>
<p>Međutim prilike za rad ovamo ne samo da nisu povoljne, nego su čak veoma nepovoljne.</p>
<p>Talas marksističkog socijalizma pod firmom komunizma ili socijalne
  demokratije, zahtavio je široke narodne slojeve Bosne, Hercegovine,
  Crne Gore, Like i Dalmacije. Političko i duhovno vodstvo komunističke
  partije Jugoslavije, veštom propagandom, a naročito terorom i zločinima
  u masi uspelo je: da narod ovih krajeva zavede na duhovnu stranputicu,
  da mu tragično pomrači vidike, dovodeći ga u suton one legendarne
  vidovitosti, koja je uvek prestavljala jasnu odliku našeg naroda.
  Rezultat ovakvog njihova rada poznat Vam je: dvostruko ropstvo i
  tiranija od strane okupatora i crvenih, snošenje teških udaraca i
  nanošenje ogromnih gubitaka, a iznad svega pojavila se strašna vizija
  gladi u ovim inače pasivnim krajevima.</p>
<p>Pa ipak u poslednjem dvanajestom času narod kao da se trgao i počeo
  da se vraća: od internacionalizma&#8212;nacionalizmu, od ateizma i
  bezdožništva etici i veri, od razbuktalog nemorala i strasti ka
  porodici i moralu, od kolektivizma ka slobodi i individualizmu, dakle
  našoj vekovnoj tradiciji: svemu onom što je prestavljalo žarište i
  ideje vodilje nacionalne svesti i misli.</p>
<p>U Lici i sev. Dalmaciji narod je ustao pod oružje još u doba
  Ustaškog terora. Ta akcija dovela je postepeno do obrazovanja Dinarske
  divizije.<sup>5</sup> Međutim, dosta slabo je izvedena organizacija u vojničkom
  smislu, zbog čega sam preduzeo niz mera da obrazujem jedinice dobro
  komandovane i međusobno povezane. Oskudica u naoružanju, hrani i
  ostalim sredstvima zadaje mi velike poteškoće.</p>
<p>U Bosni situacija za sada je nejasna. Manji delovi četnika i
  partizana još uvek sarađuju, dok se organizovani partizanski odredi sa
  planom i sistematski bore protivu Dangića.<sup>6</sup> Izgleda da partizane pomažu
  u ovome ustaške vlasti (izviđaju avijacijom za račun partizana i kroz
  svoje linije propuštaju partizane radi napada na četnike).<sup>7</sup></p>
<p>U Hercegovini postoje za sada dve grupe četnika: u reonu Nevesinja (oko 250 boraca) pod komandom Petra Samardžića i u reonu Gackog (oko 600 boraca) pod komandom popa Perišića. Na ostaloj
  teritoriji (sem italijanskih garnizona) suvereni gospodari situacije su
  komunisti.<sup>8</sup></p>
<p>Prema podacima sa kojima raspolažem, o čemu ste i Vi uostalom već
  obavešteni, u Crnoj Gori stanje je počelo da se popravlja. Uzbuđeni
  mnogim zločinima Crnogorci su se okupili oko ljudi kojima veruju i
  pregli da spasu nacionalni obraz Crne Gore i da njen nacionalni lik
  vrate u prvobitno stanje. Međutim, jedna stvar me ipak brine. Ne mogu
  još da verujem u pun uspeh nacionalnih Crnogoraca zbog jednog čudnog
  paradoksa. Taj paradoks se sastoji u činjenici da potrebu nacionalnog
  okupljanja propagira kroz svoje stupce list crnogorskih separatista
  &#187;Glas Crnogorca&#171;,9 koji ujedno veliča i pobede Osovinskih sila. Mislim
  da bi bilo dobro da Vi najglavnijem među Crnogorcima, kome ste već
  ranije pisali, skrenete još jedared pažnju na potrebu krajnje
  obazrivosti i nepoverenje prema tim separatističkim nastrojenim
  Crnogorcima.</p>
<p>U Splitu, celoj Dalmaciji, pa i Hrvatskoj a naročito u ovom glavnom
  mestu na primorju kao da je 95°/o komunista, ali ne iz ubeđenja, već iz
  straha od komunističkog terora i ukorenjenog verovanja da Italijani
  nisu u stanju da ih od tog terora zaštite. Ovo u mnogome otežava moj
  posao, ali se ipak nadam da ću nešto učiniti.</p>
<p>Najzad desio mi se i jedan veliki maler, koji je još više otežao
  moju misiju. O tome će Vam g. Kovačević usmeno refe-risati, kao
  uostalom i o mnogim drugim stvarima, koje iz puno razloga nisam našao
  za oportuno stavljati na hartiju.<sup>10</sup></p>
<p>Od neprocenjive je važnosti da znate mišljenje ovdašnjeg naroda,
  specijalno Srba iz svih ovih krajeva o kojima je reč, o shvatanju
  situacije u odnosu na Italijane. Opšte je mišljenje u narodu da protiv
  njih ne treba otpočinjati borbu, jer bi u tom slučaju, kako narod
  misli, Ustaši došli u mogućnost da se ponovo late svog krvavog posla i
  da istrebe Srbe do kraja. Četnici, kako bar meni izgleda, donekle uvažavaju i dele i sami ovo
  mišljenje, što je uostalom i logično. Međutim Komunisti, koji žele
  pobedu Rusije, pa ma Srba i ne bilo, ovo gledište naroda iskorišćuju u
  propagandističke svrhe, optužujući i narod i četnike da su u dosluhu sa
  Italijanima. Potrebno mi je radi lične orijentacije da saznam kako Vi
  gledate na ovo pitanje t.j. trebali i do koje mere uvažavati ovo
  mišljenje naroda, sa gledišta opštih interesa.</p>
<p>Podatke o jačini, kretanju i eventualnim namerama Italijanskih
  trupa, kao uostalom i druge neke detalje, šalje Vam u svom izveštaju
  moj prijatelj Dobrosav Jevđević,<sup>11</sup> koji je po mom nalogu tom pitanju
  bio posvetio svu svoju pažnju.</p>
<p>Nema sumnje da su sadanje prilike stavile na probu više nego ikad u
  našoj teškoj ali slavnoj prošlosti, ne samo našu životnu snagu i
  mudrost, već naročito naš istoriski smisao za realno određivanje i
  učvršćivanje naše budućnosti.</p>
<p>Srpski narod, a uz njega i jugoslovenski orijentisani Hrvati i
  Slovenci, koji veruju u državotvorni smisao Srba, ne može izčeznuti u
  ovoj krvavoj svetskoj kataklizmi. Jer nasuprot sadašnjoj pometenosti
  duhova u našem narodu, ja ipak tvrdo verujem i u Boga se uzdam da će
  taj narod umeti ubrzo da preboli tu opasnu krizu i produži svoj časni
  put do kraja.</p>
<p>Mi smo, dragi brate, više puta do sada gubili svoju državu. Ali njen
  prestanak kao organizacije nije nikad ujedno označavao i prekid borbe
  sa neprijateljem. Srbi su i dalje kroz džeferdare hajdučke i uskočke
  pružali svetu nesumljiv dokaz da su sposobni za samostalan državni
  život. Tu našu slavnu tradiciju, Vi ste, dragi brate, legendarno
  osvežili. Neka Vas zato čuva Bog i neka puške Vaših četnika i vojnika
  vazda ubojito pucaju.</p>
<p align="center">Vaš odani</p>
<p align="center"><strong> I. Ž.. Trifunović</strong></p>
<p>PS Teško obnevideo zbog jednog slučaja o kome će Vam govoriti g.
  Kovačević, nisam mogao lično da Vam napišem pismo, već sam ga
  izdiktirao svome prijatelju i saradniku g. Radovanu Ivaniševiću
  generalštabnom kapetanu, koji će biti načelnik štaba Dinarske četničke
  divizije.</p>
<b class=medtxt><p><sup>1</sup>&nbsp; Original (pisan na mašini, ćirilicom) u Arhivu VII, Ča, k.
  157, reg. br. 11/1 (H-P-8). Dokumenat je bez datuma. Na osnovu podataka
  koje pruža sam dokumenat i podataka iz drugih dokumenata (vidi dok. br.
  77 i Arhiv VII, Ča, k. 1, reg. br. 17/3: beležnica Draže Mihailovića)
  može se zaključiti da je pisan u drugoj polovini aprila 1942.</p>
<p><sup>2</sup>&nbsp; Tu belešku je, olovkom, dopisao Draža Mihailović.</p>
<p><sup>3</sup>&nbsp; i <sup>4</sup> Pismo i punomoćje redakcija nije pronašla. Međutim, u
  ličnoj beležnici Draže Mihailovića je zapisano: &#187;Dalmacija &#8212; Iliji
  Birčaninu dato punomoćje za organizaciju Dalmacije, komande drinske
  (treba: Dinarske &#8212; prim. red.) i potpomaganje organizacije u Lici i
  zapadnoj Bosni&#171; (Arhiv VII, Ča, k. 1, reg. br. 17/3). Ni u beležnici
  nije naznačen datum izdavanja punomoćja, ali se približan datum može
  utvrditi na osnovu podataka koje sadrži dok. br. 77, kao i napomene uz
  taj dokumenat. Prve instrukcije za rad i saradnju sa italijanskim
  okupatorom Ilija Birčanin je od Draže Mihailovića dobio preko majora
  Boška Todorovića (vidi dok. br. 52).</p>
<p><sup>5</sup>&nbsp; Vidi Elaborat o stvaranju četničke Dinarske divizije (Arhiv VII, Ča, k. 151, reg. br. 5/3).</p>
<p><sup>6</sup>&nbsp; O situaciji u istočnoj Bosni, vidi dok. br. 65 i 66.</p>
<p><sup>7</sup>&nbsp; Tokom aprila i maja 1942. četnički pokret DM u istočnoj i
  srednjoj Bosni sklopio je pismene sporazume sa ustaško-domobranskim
  snagama o saradnji u borbi protiv partizanskih jedinica i NOP-a u
  celini (vidi dok. br. 74).</p>
<p><sup>8</sup>&nbsp; Krajem marta 1942, partizanske snage u Hercegovini su protiv
  neprijatelja dejstvovale kao teritorijalni bataljoni pod komandom Štaba
  Sjevernohercegovačkog i Štaba Južnohercegovačkog NOPO. Sredinom aprila
  formirani su i udarni bataljoni. Opširnije o tome, vidi Zbornik NOR-a,
  tom IV, knj. 4, dok. br. 36; Oslobodilački rat, knj. I, str. 202&#8212;205;
  Hercegovina u NOB, str. 230.</p>
<p><sup>9</sup>&nbsp; Više primeraka tog lista nalazi se u Arhivu VII.</p>
<p><sup>10</sup>&nbsp; Vidak Kovačević (rezervni pporučnik) nije Draži Mihailoviću
  podneo usmeni, već pismeni izveštaj u kome je, pored mekih detalja o&nbsp; vojno-političkoj i ekonomskoj situaciji u Bosni d
  Hercegovini, Lici i Dalmaciji, izneo šire podatke o situaciji u Crnoj
  Gori, saradnji Blaža Đukanovića sa italijanskim okupatorom i o odnosima
  između četnika i&nbsp; tzv. zelenaša (Arhiv VII, Ča, k. 160, reg. br. 40/4).</p>
<p><sup>11</sup> Vidi dok. br. 77.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_75.htm"><b>Prethodni dokument</b></a></TD><TD><a href="4_14_1_77.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>