<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_30.htm"><b>Prethodni dokument</b></a></TD>
<TD><a href="31_32.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="EN-GB" style="font-size:10.0pt;mso-bidi-font-size:11.0pt">SA 
</span><span lang="EN-GB" style="font-size:10.0pt;mso-bidi-font-size:12.0pt">3.</span><span lang="EN-GB" style="font-size:10.0pt;mso-bidi-font-size:11.0pt"> 
VODOM </span><span lang="EN-GB" style="font-size:10.0pt;mso-bidi-font-size:12.0pt">2.</span><span lang="EN-GB" style="font-size:10.0pt;mso-bidi-font-size:11.0pt"> 
ČETE 1. BATALJONA NA ZAČELJU KOLONE</span><span lang="EN-GB" style="font-size:
10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="EN-GB">3. 
decembra 1942. godine marševala je 2. četa našeg 1. bataljona u pravcu 
Kotor-Varoši. Marševala je šibana susnežicom, po blatu do kolena, po mrkloj 
noći i nepoznatim putevima. Sa čela se uvijek čulo: &quot;Veza! Začelje brže&quot;, 
a mi iz 3. voda smo odvraćali: &quot;Veza! Čelo lakše&quot;.</span></p>
<p class="MsoNormal" style="line-height:91%"><span lang="EN-GB">Kako je teško 
marševati na začelju? Tamo se, u stvari, i ne maršuje. Na začelju se ili trči 
da bi se sustiglo čelo, ili se čeka da ono odmakne. </span><span lang="DE" style="mso-ansi-language:DE">Ne 
znaš prosto šta je gore. </span><span lang="EN-GB">Prvo zahteva snagu, a drugo 
nerve. Pogotovo kad je tempo brz, kao što je bio one decembarske noći i kad se 
ne zna čemu tolika žurba, što mi sa začelja često nismo znali.</span></p>
<p class="MsoNormal" style="line-height:91%"><span lang="EN-GB">U prvim večernjim 
časovima marša, nas je ono &quot;Veza, začelje brže&quot; zabavljalo, pa smo 
uzvraćali: &quot;Začelje deli dodatak! Začelje presvlači suvi veš! Začelje 
prazni crijeva! Začelje...&quot; Ali kad je snage ponestalo, kad je nakvašena 
odjeća otežala, kad su se noge u mokroj obući uparile, požurivanja sa čela 
su nas ljutila. Sa svakim kilometrom, sa svakim satom umor i san su nas sve više 
savlađivali, a tempo se nije smanjivao.</span></p>
<p class="MsoNormal" style="line-height:91%"><span lang="EN-GB">Ponoć je već 
davno prevalila. Svitanju smo se radovali, koliko zbog toga što je danju lakše 
marševati, toliko i tome da vidimo gdje smo stigli, kuda smo toliko žurili. 
Ali onda je došlo do nekog zastajkivanja i činilo nam se nesigurnog 
&quot;mutljanja&quot;.</span></p>
<p class="MsoNormal" style="text-indent:11.0pt;line-height:91%"><span lang="EN-GB">Pošto 
smo prošli kroz selo utonulo u maglu i lapavicu i uznemirili nekoliko promrzlih 
pasa, kolona je opet stala. A stajanje u mestu i gackanje u blatu posle 
vrtoglave jurnjave je užasno. Umoran si i ništa ne radiš, a nemaš se gdje 
spustiti, ne možeš ni noge olabaviti, ni očne kapke sklopiti. </span><span lang="DE" style="mso-ansi-language:DE">Onima 
što pripale cigaretu i puše, čini mi se, da je lakše. Oni na zastanku brišu 
i suše ruke, vade kese i motaju cigarete, a onda navlače na glavu šatorska 
krila, pa pripaljuju. Njima to san razgoni i odvraća im pažnju od umora, dok 
se mi nepušači nijesmo imali čime zabaviti.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">I 
onda je došlo naređenje da se vratimo u selo Bilica iz kojeg smo tek izašli, 
i da u njemu sačekamo dan. Mi iz 3. voda smo zaključili da je odluka mudra. 
Razlozi koji su je tako neočekivano uslovili nas nisu zabrinjavali. Tek pošto 
smo ušli u kuću komandir nam objasni da nas je vodič zaveo u pogrešnom 
pravcu i zatim pobjegao, što znači da moramo biti oprezni.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naša četa se cijela strpala u jednu izdvojenu kuću (ne sjećam se imena 
domaćina) prilijepljenu za padinu nekog brežuljka obraslog hrastovima. Brzo 
smo na ognjištu naložili vatru i razvukli je tako da nas se što više moglo 
grijati i sušiti odjeću, ostavljajući mjesto i kuvarima da spreme obećanu 
hranu. Iznad vatre, na pantama visili su komadi mesa i cijela slanina razapeta 
štapovima, sa koje je neodsječeni rep dopirao do veriga. U jednom uglu, pod 
vrećama, Pero Radošević, Luka Radanović Lujin i Đuran Rakić, su otkrili 
bure sa rakijom, kuckali po njemu i prepirali se dokle ona dopire i koliko li 
litara može još biti u njemu. Njih je za sve to vrijeme naš delegat Simo Morača 
držao na oku i kad su se zanijeli diskusijama i proračunima, iznenadno im 
podviknuo da ne diraju privatnu imovinu. Na ovo neočekivano i strogo upozorenje 
sva trojica su se trgla kao da su zaista na nekom nedozvoljenom djelu uhvaćena 
i tek kad se glasan smijeh razlegao vidjeli su da je šala na njihov račun 
uspjela.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naši kuvari su se odmah dali na posao. Namještali su verige, palili 
kazane, nosili vodu, pripremali brašno za puru i mast za začin. </span><span lang="EN-GB">Pedesetak 
kila kukuruznog brašna i 2 — 3 kila masti su obećavali pune porcije. A mi 
smo se razmjestili i sušili oko vatre. No, tek što se naša mokra odjeća počela 
isparavati, iz sobe je izišao Dane Ivančević, naš komandir voda i pozvao 
Radu Petrovića, desetara naše desetine, da sa desetinom pođe na obezbeđenje.</span></p>
<p class="MsoNormal" style="line-height:91%"><span lang="EN-GB">Dok smo se 
pripremali i u ćebad i šatorska krila umotavali, šale su pljuštale na naš 
račun, a kad smo obavijeni parom i obzirući se na kazane izlazili, Mijailo nam 
dobaci:</span></p>
<p class="MsoNormal" style="line-height:91%"><span lang="EN-GB">— Momci srećno 
i dobro nas čuvajte, pa će vas vruć skrob dočekati. A ako Pero i Lujina 
realizuju svoje planove, možda će te i čuture omirisati.</span></p>
<p class="MsoNormal" style="line-height:91%"><span lang="EN-GB">Naša kolona je 
brzo stigla na brdašce iznad kuće, gdje je trebalo da provedemo dva sata. Dane 
nam je dao zadatke i skrenuo pažnju na budnost, a mi smo njemu prikričali da i 
smjenu na vrijeme uputi i da naš dio pure sačuva.</span></p>
<p class="MsoNormal" style="line-height:91%"><span lang="EN-GB">Pošto je postao 
gospodar uzvišenja, Rade nas je brzo uveo u<span style="font-variant:small-caps"> 
</span>situaciju. On je plan skovao uz put, a nama ga je jednostavno, kroz šalu, 
ali ubedljivo, saopštio:</span></p>
<p class="MsoNormal" style="line-height:91%"><span lang="EN-GB">— Onaj 
&quot;naš rodoljub&quot; (misli na vodiča) je odmaglio da javi svojima o našem 
dolasku. A oni će ili bježati, ili će pokušati da nas napadnu. Ako se desi 
ono prvo, neka Atlagić trlja glavu, a ovo drugo je naša briga. Rasporedićemo 
se dva dva, zavući u grmove i čekati. </span><span lang="DE" style="mso-ansi-language:DE">Ako 
neko naiđe ne ustavljajte pustite da priđe tako da vidite da li mu je na kapi 
kokarda ili &quot;u&quot;. A kad se javite, turevi im moraju biti u blatu. Ne 
smete ni šuškati, ni pušiti ni kašljati, a pošto pura nije pojedena druge 
zabrane otpadaju. Signali su ...<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Okončao je sa signalima i poveo nas na mjesta koja je odabrao.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Uvukli smo se u određene žbunove i polijegali na povijeno granje. Mokra 
odjeća, mirovanje i povećana hladnoća koja uvijek dolazi sa svitanjem, 
izazivali su drhtavicu od koje su nam zubi cvokotali. Kiša i snijeg nošeni oštrim 
vjetrom i talasima su udarali po nama. Od buljenja u tamnu noć nije bilo mnogo 
fajde, jer se prst pred okom nije video. Morali smo se osloniti na prisluškivanje, 
u čemu smo bili dobro izvježbani. Sekunde su sporo prolazile, kiša je 
dobovala po šatorskom krilu, a drhtavica nas je sve više obuzimala. Nigdje 
unaokolo se nisu mogli naslutiti znaci života, a mi smo čekali neprijatelja 
koji možda nikad neće ni naići.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bezbroj puta smo uzaludno ležali na obezbjeđenju ili u zasjedi, kisnuli, 
zebli i čekali, a neprijatelj nije nailazio. A ovo uzaludno čekanje tupi 
budnost i navodi na razmišljanje da li je potrebno takvo 
&quot;maltretiranje&quot; i &quot;mučenje&quot;. I taman kad sam se upinjao da 
odgonim takve misli, kad sam pokušavao da razmišljam o dolasku smjene, o vatri 
koja se već morala uveliko razgorjeti i toploj puri koja nas čeka, sa lijevog 
krila javiše: &quot;Nailaze&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Vekić Rade Baćkan i ja smo primljenu vijest prenijeli dalje na desno, a ni 
sami nismo bili svjesni ko &quot;nailazi&quot; — naša smjena ili neprijatelj? 
Ipak nas je ta novost malo raskravila, ali smo i dalje ostali na svojim 
mjestima, čekajući ugovoreni signal bilo za povlačenje ili za borbu, s tim što 
smo opreznost povećali. Dan se već bio primakao, a s njim se i vidljivost počela 
povećavati, tako da smo na nekih pedesetak metara naslutili grupicu ljudi kako 
nam se oprezno približava. Pojavom neprijatelja nestalo je hladnoće i 
drhtavice, koje su ustupile mesto uzbuđenju i napetosti.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Baćkan 
i ja smo uzeli na nišan one koji su išli prema nama. Bilo nam je jasno da ne 
naslućuju naše prisustvo, da nisu svjesni cijevi uprtih u njihove grudi, ali 
smo se plašili da nas svakog časa, sa svakim daljim korakom ne otkriju i čudili 
smo se što Rade ne daje ugovoreni signal, što se puškomitraljez ne oglašava. 
I tek kad su došli na petnaestak koraka, kad su se primakli na takoreći dohvat 
ruke, kad smo u njima prepoznali legionare NDH, osuo se rafal, zapraštale su puške 
i čuo Rade kako svira imitirajući lokomotivu, u čemu je bio majstor i po čemu 
ga je cela brigada znala.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Nekoliko 
legionara nije stiglo ni da shvati šta se s njima zbilo. Ostali su se, praćeni 
našim pucnjima i povicima, dali u bjekstvo prema pošumljenom visu koji se 
nalazio na pravcu sa kojeg smo se obezbjeđivali. Naše čete su brzo pristigle 
i odmah krenule ka uzvišenju na koje su legionari umakli. Naš prvi nalet nije 
uspio. Naime, on je samo otkrio da je neprijatelj to uzvišenje ranije utvrdio i 
na njemu odbranu organizovao, a da je sa neuspjelim izletom želio da nas 
preduhitri. Naš zastanak je okuražio protivnika, ali zato je i naš slijedeći 
napad bio organizovaniji. I dok je neprijatelj skoncentrisao pažnju na nas, iza 
leđa mu se našao naš 2. bataljon. Zajednički juriš ta dva bataljona je bio 
neodoljiv: bombe su potmulo odjekivale, mitraljezi su štektali, puške praštale, 
a sve je to nadjačavalo gromko kraiško: &quot;Nagari&quot;.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Legionari 
se nisu predavali, a mi nismo imali vremena da ih ubjeđujemo. U rovovima, među 
mrtvima, nađen je i naš vodič koji nas je htio &quot;zavesti&quot;. Kada je 
borba okončana i kad se četa okupila, ponovo smo se sjetili pure, na koju smo 
bili sasvim zaboravili. Četa je opet bila u koloni, a naš 3. vod na njenom začelju. 
I opet je sa čela dolazilo: &quot;Veza! Začelje brže&quot;.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Duško PILIPOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_30.htm"><b>Prethodni dokument</b></a></TD>
<TD><a href="31_32.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

