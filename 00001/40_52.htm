<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_51.htm"><b>Prethodni dokument</b></a></TD>
<TD><a href="40_53.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">ČETNIČKI 
TEROR<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ni 
jedna studija o četnicima i njihovoj politici u drugom svjetskom ratu ne bi 
bila potpuna da ne raspravi masovni teror koji su četnici primjenjivali protiv 
svojih raznih neprijatelja. Četnici u tome nipošto nisu bili jedini u 
Jugoslaviji: primjenu terora u raznim oblicima primjenjivale su sve zaraćene 
strane u Jugoslaviji. To je bio fenomen prisutan svagdje u svim dijelovima 
zemlje. Na četnike kao počinitelje ovdje ukazujem zato što su se neki od 
najnečuvenijih primjera četničkog terora dogodili u razdoblju obuhvaćenom 
ovim poglavljem, to jest između oktobra 1942. i februara 1943, a i zato što su 
ga u najširim razmjerima vršili na područjima pod talijanskom kontrolom i, 
moglo bi se reći, pod zaštitom talijanskog okupacionog režima.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Četnički 
masovni teror bio je usmjeren prije svega protiv tri grupe ljudi. Prvo, to su 
bili Hrvati na područjima gdje su Srbi i Hrvati živjeli pomiješani i gdje su 
ustaše primjenjivali masovni teror prema Srbima a četnici prema Hrvatima. 
Jedni i drugi iskorištavali su jake religiozne kao i nacionalne razlike, pa su 
teror i kontrateror nalazili svoje ideološke aspekte u tisućgodišnjem 
antagonizmu pravoslavlja i katolicizma. Druga grupa, muslimansko pučanstvo 
Bosne i Hercegovine i Sandžaka bilo je jedna od glavnih žrtava četničkog 
terora. Nakon aprila 1941, stanovit broj Muslimana prišao je ustašama i 
sudjelovao u zvjerstvima protiv Srba. Muslimani su tako za četnike bili 
tradicionalni neprijatelj i tek nakon sredine 1943, kad im je postala važna 
potencijalna politička vrijednost muslimanskog stanovništva Bosne i 
Hercegovine i Sandžaka, četnici su obustavili teror protiv Muslimana. Treća 
grupa protiv koje su četnici primjenjivali masovni teror bili su, naravno, 
partizani, njihov glavni neprijatelj. Protiv njih su četnici od kasne jeseni 
1941. upotrebljavali terorističke metode u svakoj prilici i bez obzira na 
nacionalnost ili vjersku pripadnost.<sup>172</sup> .U isto vrijeme, ni partizani 
nisu prezali da uzvrate terorističkim metodama protiv četnika, žigošući ih 
kao suradnike neprijatelja, a u razdoblju »lijeve devijacije«, otprilike od 
decembra 1941. do maja 1942, bilo je u nekim krajevima pojava da se teror 
primjenjivao čak i protiv ljudi koji su zbog svojeg klasnog položaja smatrani 
potencijalnim neprijateljima u slijedećoj fazi revolucionarnog razvoja, iako 
nisu kolaborirali. Tako je nastao užasan ciklus terora i kontraterora.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">172 
Topalovićevi pogledi, u <i>Pokreti narodnog otpora, </i>na psihološku pozadinu 
srpskog stanovništva izvan Srbije, pomažu objašnjenju četničke terorističke 
prakse. Nakon što kaže da je na područjima izvan Srbije četnički pokret 
nastao u obrani protiv ustaša, te da je u ideološkom smislu znao samo za 
srpstvo. Topalovič nastavlja (str. 52): »Srpsko četništvo... je izjednačavalo 
nacinalno i državno pripadništvo sa verom. Srbin, to je pripadnik pravoslavne 
crkve kome je svaki katolik Hrvat a svaki Muslimanin Turčin. Njih u srpskoj državi 
valja kao neprijatelje iskoreniti ili proterati... Po ovoj primitivnoj političkoj 
ideologiji ni partizani nisu Srbi, već su isto što i Turci i Ustaše, još 
gore od toga - bezvernici. U partizanskim odredima bili su zajedno i pravoslavni 
i katolici i muslimani. To je za vođe srpskih četnika značilo izdaju srpstva, 
povezivanje sa neprijateljima svoje vere i svoga naroda.«</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kratak 
pregled četničke terorističke aktivnosti, u raznim formama i u raznim 
dijelovima zemlje tokom drugog svjetskog rata, može se naći u obrazloženju 
presude vojnog suda koji je u ljetu 1946. sudio generalu Mihailoviću i njegovim 
suoptuženicima.<sup>173</sup> Jedan od najranijih događaja bio je niz pokolja 
Muslimana u jugoistočnoj Bosni koji su se dogodili u decembru 1941. i januaru 
1942. osobito na području Foče, gdje je ubijeno vjerojatno preko dvije tisuće 
ljudi. Istočna i jugoistočna Bosna bile su u stvari teško pogođene i ustaškim 
terorom protiv Srba i četničkim terorom protiv muslimanskog i hrvatskog 
stanovništva. Još neke provale četničkog terora protiv Muslimana na području 
Foče dogodile su se u augustu 1942. Najgori četnički teror protiv Muslimana 
događao se u Sandžaku i jugoistočnoj Bosni u januaru i februaru 1943. Prema 
jednom obavještenju četničke Vrhovne komande od 24. februara 1943. bile su to 
kaznene protumjere »usled agresivnog držanja muslimana koji su palili srpska 
sela i ubijali srpski živalj.«<sup>174</sup> Četničke jedinice koje su 
decembra 1942. bile mobilizirane u Crnoj Gori i spremale se za planirani ali 
odloženi »marš na Bosnu«, dobile su naređenje početkom januara i opet početkom 
februara, da poduzmu tzv. »akcije čišćenja« protiv Muslimana, prvo u srezu 
Bijelo Polje u Sandžaku, a u februaru u srezu Čajniče i u dijelu sreza Foča 
u jugoistočnoj Bosni, te općine Pljevlja u Sandžaku. Četnički gubici bili 
su minimalni, muslimanski gubici procijenjeni su na oko 10.000 osoba. Još više 
pojedinosti otkriva izvještaj majora Đurišića, oficira zaduženog za te 
operacije, kojeg je podnio načelniku štaba Vrhovne komande (Mihailoviću). 
Prema Đurišićevom izvještaju od 10. januara, spaljena su 33 muslimanska 
sela, ubijeno je 400 muslimanskih boraca (članova tzv. Muslimanske milicije 
koju su pomagali Talijani) i oko 1.000 žena i djece, nasuprot 14 mrtvih i 26 
ranjenih četnika.<sup>175</sup> Akcija čišćenja poduzeta početkom februara 
požnjela je još strašniju žetvu: prema Đurišićevom izvještaju od 13. 
februara, u toj akciji četnici su ubili oko 1.200 muslimanskih boraca i oko 
8.000 staraca, žena i djece; četnički gubici u toj akciji bili su 22 mrtva i 
32 ranjena. K tome su četnici uništavali svu imovinu osim stoke, žita i 
sijena, koje su plijenili. Može se primijetiti da bi muslimanski gubici sigurno 
bili još veći da ih veliki broj već nije pobjegao sa tog područja, većinom 
u Sarajevo; svi koji su se mogli skloniti na sigurno, učinili su to, naravno, 
čim je februarska akcija počela.<sup>176</sup> Iako su »akcije čišćenja« 
u Sandžaku i jugoistočnoj Bosni četnici predstavljali kao protumjere 
muslimanskoj agresivnoj djelatnosti, sve okolnosti ukazuju da je ta operacija 
bila djelomično provođenje onog četničkog plana koji se posebno spominje u 
Mihailovićevoj direktivi od 20. decembra 1941. Đurišiću i Lašiću, a odnosi 
se na čišćenje Sandžaka od Muslimana i Bosne od Muslimana i Hrvata.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">173 
The Trial of Draja </span><span lang="HR" style="font-size:7.0pt;mso-ansi-language:HR">Mihailović, 
</span></i><span lang="HR" style="font-size:7.0pt;mso-ansi-language:HR">str. 
519-523, osobito str. 520-521.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">174 
Za kopiju ovog saopćenja vidi Arhiv Vojnoistorijskog instituta u Beogradu, Četnički 
dokumenti, </span><span lang="DE" style="font-size:7.0pt;mso-ansi-language:DE">reg</span><span lang="HR" style="font-size:7.0pt;mso-ansi-language:HR">. 
</span><span lang="DE" style="font-size:7.0pt;mso-ansi-language:DE">br</span><span lang="HR" style="font-size:7.0pt;mso-ansi-language:HR">. 
20/1, kutija 2.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">175 
The Trial of Dra%a </span><span lang="HR" style="font-size:7.0pt;mso-ansi-language:HR">Mihailović, 
</span></i><span lang="HR" style="font-size:7.0pt;mso-ansi-language:HR">str. 
261.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">176 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 202. Za cijelu ovu epJ2odu vidi i Pajović, »Pokolji 
muslimana«, str. 510 — 517.<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jedna 
od najgorih provala četničkog terora protiv hrvatskog pučanstva u Dalmaciji 
dogodila se prvih dana oktobra 1942. u selu Gata, u znak odmazde nad narodom tog 
i drugih obližnjih sela, zbog razaranja nekih puteva na tom području; ove 
represalije kao i još neke četnici su u stvari poduzeli za talijanski račun. 
Tu je ubijeno oko stotinu ljudi, a mnoge su kuće bile spaljene.<sup>177</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">177 
Gizdić, str. 573-583.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Već 
je spomenuto ponašanje četničkih formacija pod komandom potpukovnika Baćovića 
i vojvode Jevđevića, koji su sudjelovali u talijanskoj operaciji <i>Alfa </i>na 
sektoru Prozora, tog istog oktobra. Četnici su palili mnoga sela i masakrirali 
oko pet stotina Hrvata i Muslimana, sve dok im na inzistiranje hrvatskog kvislinškog 
režima nije bilo naređeno da napuste to područje.<sup>178</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">178 
Leković, »Mihailovićevi planovi«, str. 91.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Uzme 
li se u obzir broj žrtava, ustaše su, naravno krivi za veći broj okrutnih zločina, 
ali su četnički pokolji, naročito muslimanskog naroda u Sandžaku i jugoistočnoj 
Bosni u suštini iste vrste. Također treba istaknuti da su najprije bila počinjena 
ustaška zvjerstva i da je, bar u nekoj mjeri, četnička teroristička 
aktivnost protiv hrvatskog i muslimanskog stanovništva imala prirodu reakcije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ostavimo 
li po strani neke terorističke akte protiv ljotićevaca i nedićevaca, a u 
Crnoj Gori, protiv separatista, u Srbiji je četnički teror bio usmjeren skoro 
isključivo protiv partizana, te njihovih obitelji i simpatizera i temeljio se 
na ideološkim razlozima. Kao što to četnički dokumenti i u općim i u 
posebnim naređenjima uvijek nanovo dokazuju, cilj je uvijek bio ništa manje 
nego potpuno uništenje partizana. Ukupni broj poginulih partizana neće se 
nikada saznati. Budući da nije bilo moguće provoditi teror koji ne pravi 
razlike, jer su partizani i njihovi simpatizeri živjeli zajedno s ostalim 
Srbima i Crnogorcima, bile su sastavljane liste pojedinaca označenih za 
likvidaciju, a ponekad su ih izdvajali i četnički oficiri, kao na primjer 
pukovnik Jevrem Simić, inspektor svih četničkih snaga.<sup>179</sup> Za izvođenje 
tih terorističkih akata bile su uvježbavane specijalne jedinice, poznate »crne 
trojke«.<sup>180</sup> Uobičajena metoda primjenjivana u tim likvidacijama, 
osobito na seoskim područjima, bilo je klanje nožem - jer su i četnici, nalik 
ustašama, bili sljedbenici »kulta noža« (partizani i ostali protivnici zvali 
su ih koljači).<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">179 
Vidi npr. liste s područja pod komandom potpukovnika Dragutina Keserovjća u južnoj 
Srbiji, <i>Suđenje članovima rukovodstva organizacije Dra^e Mibailoviča, </i>str. 
223-230. i kopiju Simićeve naredbe od 10. jula 1943. komandantu smederevskog 
korpusa, Arhiv Vojnoistorijskog instituta, Beograd, Četnički dokumenti </span><span lang="DE" style="font-size:7.0pt;mso-ansi-language:DE">reg</span><span lang="HR" style="font-size:7.0pt;mso-ansi-language:HR">. 
</span><span lang="DE" style="font-size:7.0pt;mso-ansi-language:DE">br</span><span lang="HR" style="font-size:7.0pt;mso-ansi-language:HR">. 
36/2, kutija 2.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">180 
Vidi </span><i><span style="font-size:7.0pt">The Trial of Draja </span><span lang="HR" style="font-size:7.0pt;mso-ansi-language:HR">Mihailović, 
</span></i><span lang="HR" style="font-size:7.0pt;mso-ansi-language:HR">str. 
351-356.<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Tokom 
nekoliko ljetnih mjeseci 1942. čak je i BBC poslužio kao sredstvo za provođenje 
jednog od četničkih terorističkih planova. Bilo je to razdoblje »Z« listi. 
Te liste, čitane preko BBC u emisijama vijesti na srpsko-hrvatskom jeziku koje 
je u potpunosti kontrolirala izbjeglička vlada, bile su spiskovi Nedićevih i 
Ljotićevih pristaša čija je imena slao Mihailović, a koji su bili označeni 
za likvidaciju, ili ih je trebalo zastrašiti da udovolje četničkim željama.<sup>181</sup> 
Na tim listama nije bilo partizana, budući da su bili van »četničkog« 
zakona, pa četničko rukovodstvo očito nije razbijalo glavu s objavljivanjem 
takvih likvidacija.<sup>182 </sup>Emitiranje »Z« listi naglo je obustavljeno 
kad su britanske vlasti otkrile njihovu namjenu, ali su četnici nastavili sa 
selektivnom terorističkom praksom, izdvajajući jednu po jednu svoju žrtvu. Na 
taj su način bili umoreni brojni poznati Srbi: Vojo Čvrkić, prijašnji član 
Skupštine (koji je navodno organizirao pokušaj ubistva Draže Mihailovića) 
ljeti 1942, pukovnik Miloš Masalović, šef kabineta generala Nedića u martu 
1944, zamjenik ministra unutrašnjih poslova Čeka Đordević u maju 1944, i 
Kosta Pećanac u junu 1944.<sup><span style="letter-spacing:-.7pt">183</span></sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">181 
Protivnici četnika utvrdili su da slovo »Z« stoji za riječ <i>^aklati, </i>dok 
su četnici govorili da stoji za riječ <i>zastrašiti.</i></span><span lang="HR" style="mso-ansi-language:
HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">182 
Za 75 imena na »Z« listi emitiranoj na BBC-u i za još jednu listu od 25 imena 
koje je emigrantskoj vladi saopćio Mihailovič, ali nije bila emitirana, vidi 
Radoje L. Knežević : »Slovo Z«, str. 257-262.<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">183 
The Trial of </span><span lang="HR" style="font-size:7.0pt;mso-ansi-language:HR">Draška 
Mihailovič, </span></i><span lang="HR" style="font-size:7.0pt;mso-ansi-language:HR">str. 
231, 352. Za izvještaj o smaknuću Pećanca, na dan 6. jula 1944, vidi RG 226, 
OSS-dosje br. L40002.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jasno 
je da bi njemačke i talijanske okupacione vlasti bile u stanju zaustaviti 
masovni ustaški i četnički teror i ne bi ga trpjele da nisu smatrale da ide u 
njihovu korist. Očito, sve dok su razne grupe u Jugoslaviji zaokupljene međusobnim 
ubijanjem, one neće formirati ujedinjeni </span>front<span lang="HR" style="mso-ansi-language:HR"> 
protiv okupacionih snaga, a njihov teror i kontrateror omogućit će to lakše 
izvršenje zadatka Osovine u Jugoslaviji. Uz to su obje sile Osovine i same 
primjenjivale teror širokih razmjera na cijelom onom jugoslavenskom teritoriju 
kojim su vladale, kako bi ojačale svoju vlast ili se osvetile za pobunjeničku 
aktivnost stanovništva usmjerenu protiv okupacionih snaga.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Već 
ranije spomenuti četnički priručnik iz decembra 1942. objašnjava da su četnici 
bili spremni primjenjivati teror u toku završne faze rata i još neko vrijeme 
nakon toga. Jedan odjeljak pod naslovom »Problem osvete« raspravlja o osveti 
kao o svetoj dužnosti srpskog naroda prema svakome tko se o njega ogriješi 
tokom rata i okupacije. To je naravno pretpostavljalo da će četnici kraj rata 
dočekati kao vladajuća snaga. Priručnik se protivi nedopuštenoj i 
nesustavnoj odmazdi pojedinaca i grupa i zagovara kolektivnu, to jest državnu 
odmazdu, zasnovanu na zakonu, koju će u skladu s presudama posebnih narodnih 
sudova provoditi specijalne trupe. Pored komunista koji su naravno bili glavni 
četnički neprijatelji, glavna meta poslijeratne odmazde trebaju biti ustaše, 
njihovi sljedbenici i pomagači, te dio hrvatske inteligencije (vjerojatno 
nacionalistička i katolička inteligencija). Autori priručnika smatrali su da 
bi uništenje ovih segmenata hrvatskog stanovništva bilo također i u interesu 
hrvatskog kao i srpskog naroda, te da bi ojačala njihovo jedinstvo. Također su 
mislili da bi uklanjanje ovih grupa uništilo svaki ostatak proaustrijskog osjećaja 
među Hrvatima i time im pomoglo da opet otkriju svoju narodnu dušu. Iako priručnik 
ne navodi izričito koliko bi to Hrvata trebalo likvidirati, red veličine naznačen 
je posredno kako slijedi: »Ne treba se bojati da ovako izvršena odmazda neće 
biti potpuna što se tiče broja likvidiranih. Ako ih nema i više, tada ima 
barem toliko frankovaca i izvjesnih pripadnika inteligencije, koliko je bilo 
ubijenih Srba.« (Četničke procjene o broju Srba koje su ubili ustaše kreću 
se od 600.000 do 800.000). Da bi se kaznili Srbi koji su kao državni činovnici 
djelovali protiv drugih Srba, trebalo je ustanoviti specijalne upravne sudove. 
Na kraju, priručnik kaže da će legalno i uredno provođenje odmazde prije 
povećati nego smanjiti kulturni i moralni ugled srpskog naroda, što je vrlo važno, 
jer Srbi žele da budu vodeća nacija među balkanskim narodima bez obzira jesu 
li s njima ili nisu udruženi u zajedničkoj državi.<sup>184</sup><o:p>
</o:p>
</span></p>
<span lang="HR" style="font-size:8.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">184 Mikrofilm br. T-311, rola 194, snimci 362-365, 370, 372. Citat je iz 
snimka 372.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_51.htm"><b>Prethodni dokument</b></a></TD>
<TD><a href="40_53.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

