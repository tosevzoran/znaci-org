<html>
<head>
<meta http-equiv="Content-Type" content="text/html; charset=utf-8">

<title>Dragoslav Parmakovic: MACVANSKI PARTIZANSKI ODRED</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Dragoslav Parmakovic: MACVANSKI PARTIZANSKI ODRED</b><br>


<CENTER><TABLE border="1"><TR><TD><a href="48.htm"><b>Sadr&#382;aj</b></a></TD>
<TD><a href="48_23.htm"><b>Prethodni dokument</b></a></TD>
<TD><a href="48_25.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext1" align="center" style="margin-top:0mm;margin-right:0mm;
margin-bottom:0mm;margin-left:27.0pt;margin-bottom:.0001pt;text-align:center;
line-height:normal;background:transparent"><span lang="SR-CYR" style="mso-fareast-language:
SR-CYR">ОСЛОБОЂЕЊЕ БОГАТИЋА И БОРБА НА БИТВИ</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-indent:20.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Кад 
су четници одустали од намере да освајају 
Богатић и дигли опсаду, Подрински НОП одред 
је преузео на себе тај задатак.<sup>59</sup> 
Најпре су чете стегле обруч око Богатића. 
Чете Поцерског батаљона послате су у Клење, 
Совљак и Раденковић да затворе путеве 
Богатић — Бадовинци, Богатић — Црна Бара и 
Богатић — Раденковић; чете Мачванског 
батаљона у Дубље и Белотић да затворе 
путеве: Богатић — Шабац, Богатић — Дубље и 
Богатић — Змињак; Ударна чета постављена је 
на крају Богатића у троуглу где се рачвају 
путеви из Богатића за Глушце и за Метковић. 
Кад је блокада извршена одржан је састанак 
Штаба Одреда са штабовима батаљона и 
командама чета у Клењу, где је разрађен план 
напада. Три чете Поцерског батаљона требало 
је да уђу у Богатић: 1. чета путем од Клења за. 
Богатић у правцу млина и зграде Среског 
начелства; 5. чета да уђе у Богатић од Банова 
Поља, да дође до Берића дућана, а одатле дуж 
главне улице левом страном до зграде 
Среског начелства; 2. чета да наступа између 
ове две чете, улицом Каље, према апотеци у 
центру варошице; 3. чета распоређена је за 
обезбеђење на простору Совљак — Глушци, а 4. 
чета је била у резерви, са штабом батаљона у 
Клењу. Делови 3. чете Мачванског батаљона 
имали су задатак да предузму напад од Дубља 
према центру Богатића. Пошто се предвиђало 
да ће Немци, у случају повлачења, кренути ка 
Шапцу или Мачванској Митровици, а да би им и 
евентуална помоћ могла доћи једино са ова 
два правца, то су четири чете, ојачане са два 
вода из оба баталоона, постављене на овим 
правцима: Ударна чета, као што је речено, а 1. 
и 4. чета Мачванског батаљона, ојачане 
једним водом 3. чете, на крају Богатића, на 
речици Битви; један вод 3. чете Поцерског 
батаљона у Глушцима као обезбеђење од 
Мачванске Митровице, а 2. чета „Воја 
Радосављевић&quot; добила је задатак да сруши 
бетонски мост на речици Јерезу, између 
Белотића и Штитара, и да постави заседу око 
њега ради обезбеђења од Шапца.<o:p>
</o:p>
</span></p>
<img src="/images/20538.jpg" width="600">
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-indent:20.0pt;line-height:normal;
background:transparent"><span lang="SR-CYR" style="mso-fareast-language:SR-CYR">У 
Богатићу је тада била „борбена група 
поручника Винклера&quot;: 7. чета 2. бат. 750. пеш. 
пука, чета немачке полиције и вод жандарма. 
Имали су 3 топа и располагали са 17 камиона и 2 
аутомобила. Укупно су непријатељске снаге 
бројале преко 300 људи. Од зграде Среског 
начелства направили су добро утврђење. Зато 
је на састанку у Клењу одлучено да се једна 
од чета привуче до саме зграде, да догура 
под њу бурад бензина, и да је запали.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-indent:18.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Требало 
је да се напад изврши 2. септембра, али како 
тога дана није приспео потребан бензин, 
напад је одложен за 3. септембар. Другог 
септембра 2. чета „Воја Радосављевић&quot; 
минирала је бетонски мост на Јерезу између 
Белотића и Штитара са 4 мине, али је мост 
само напукао и није се срушио. Чета је у 
Штитару прикупила алат и срушила напукли 
мост. Док су га рушили од Шапца су наишли 
Немци у 3 камиона. Чета их је дочекала са 
неколико плотуна, убила неколико Немаца, па 
се повукла у једну шуму између Дубља и 
Слепчевића. У борби је погинуо један 
партизан. Немци су поставили греде и даске 
преко моста и прошли за Богатић.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-indent:18.0pt;line-height:normal;
background:transparent"><span lang="SR-CYR" style="mso-fareast-language:SR-CYR">На 
коначишту, недалеко од Дубља, командир 
Драган Срнић добио је наређење од Штаба. 
Одреда да у току ноћи пошаље једну десетину 
према Шапцу са задатком да се ова увуче у 
град и припуца, те тако обмане Немце о 
намерама Одреда. Падобранац је одредио 
десетину Душана Антића, који је ноћу 2/3. 
септембра провео десетину кроз Мали забран, 
затим кроз Камичко гробље и улицом Авде 
Карабеговића и Вука Караџића до Мачванске 
пијаце код хотела „Југославија&quot;. Ту су 
сви испалили по 5 метака, а онда се повукли 
истим путем. Кад су већ стигли у Мали забран, 
из Шапца су са свих страна. затрештали 
митраљези.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-indent:18.0pt;line-height:normal;
background:transparent"><span lang="SR-CYR" style="mso-fareast-language:SR-CYR">У 
Дубљу је, 2. септембра увече, формирана група 
за постављање заседе на Битви код Богатића. 
У састав групе ушле су: 4. чета (раније 
Лешничка), која је имала око 30 бораца, 
ојачана водом од око 20 бораца из 3. чете, и 1. 
чета са око 80 бораца. Обадве чете стављене 
су под команду Станка Ореља, командира 4. 
чете. Поред око 130 пушака, група је имала 
један тешки митраљез „шварцлозе&quot; 
Лешничке чете и два пушкомитраљеза „збројовке&quot; 
1. и 3. чете.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-indent:18.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Пред 
зору, 3. септембра, група је кренула из Дубља 
и стигла на пут између Белотића и Богатића, 
код Битве. Станко Орељ превео је целу групу 
на северну страну. Близу пута и скоро 
паралелно с њим, пружала се међа — ред 
младих, танких багрема, на десној страни 
нешто ближа путу. Испред и иза међе била је 
стрњика, десно бара — Битва. То место је 
Орељ изабрао за заседу и дуж међе 
распоредио обадве чете: Четврту на лево, а 
Пету на десно крило. У средини положаја 
постављен је тешки митраљез, а по један 
пушкомитраљез са сваке стране. Позади 
положаја, у близини, била је шума. На десном 
крилу, поред пута до Битве, налазило се 
неколико кућа фамилије Малетић из Богатића.</span></p>
<p class="Bodytext1" style="margin:0mm;margin-bottom:.0001pt;text-indent:19.0pt;
line-height:normal;background:transparent"><span lang="SR-CYR" style="mso-fareast-language:
SR-CYR">Због кућа, шуме око Битве, и кривина на 
путу, преглед према Богатићу није био добар. 
На јужној страни пута њиве су биле под 
кукурузом. Стога су неки борци предлагали 
Орељу да постави заседу с оне стране, али он 
је одбио. Изгледа да је више рачунао на 
могућност сукоба са Немцима који долазе од 
Шапца, него са овима из Богатића.</span></p>
<p class="Bodytext1" style="margin:0mm;margin-bottom:.0001pt;text-indent:19.0pt;
line-height:normal;background:transparent"><span lang="SR-CYR" style="mso-fareast-language:
SR-CYR">Орељ је наредио групи бораца да оду 
Малетића кућама и да донесу ашове, мотике, 
будаке, лопате — све што нађу од алата за 
копање — да се ископају заклони. Алат је 
донет, али нико није себи направио заклон. 
Борци су били орни за борбу. Лука Станкић из 
Лешничке чете сео је крај митраљеза и 
узвикнуо: „Ала ће да штампа!&quot;<sup>60</sup></span></p>
<p class="Bodytext1" style="margin:0mm;margin-bottom:.0001pt;text-indent:19.0pt;
line-height:normal;background:transparent"><span lang="SR-CYR" style="mso-fareast-language:
SR-CYR">Напад на Богатић почео је око подне. 
После краћих чарки на периферији Богатића, 
Немци су се повукли у зграду Начелства. Пре 
осталих чета у Богатић је ушла 1. чета 
Поцерског батаљона. Командир чете Пера 
Савић, оставивши чету код првих богатићких 
кућа од Клења, на челу једне десетине дошао 
је преко башти и дворишта до млина, у ужем 
центру Богатића. Код млина је било десетак 
Немаца и баш тада су злостављали неког 
Циганина. Партизани су их напали, а Немци су 
се повукли у зграду Срееког начелства. 
Идући за њима кроз дворишта до главне улице, 
партизани су видели да су се Немци 
ускомешали и да. се спремају да напусте 
Богатић. Пера Савић је о томе одмах 
обавестио Штаб батаљона у Клењу, који је 
издао наређење да све чете крену у напад. 
Док су се чете примакле центру, Немци су се 
већ били потоварили у камионе и кренули 
према. Шапцу. За то време десетина из чете 
Пере Савића прошла је до апотеке, ту се 
пребацила преко улице до старе среске 
зграде, и одатле припуцала за Немцима, који 
су већ одлазили.</span></p>
<p class="Bodytext1" style="margin:0mm;margin-bottom:.0001pt;text-indent:19.0pt;
line-height:normal;background:transparent"><span lang="SR-CYR" style="mso-fareast-language:
SR-CYR">Група сарадника окупатора из Богатића 
— др Младен Милошевић, бивши народни 
посланик на листи ЈРЗ, Милан Тетиковић, 
полицијски писар, Немања Станковић, адвокат, 
Никола Андрић, порески чиновник, Бата 
Јовановић, полицијски писар, и још један 
полицијски писар — кренули су иза колоне са 
Немцима и жандармима за Шабац.</span></p>
<p class="Bodytext1" style="margin:0mm;margin-bottom:.0001pt;text-indent:19.0pt;
line-height:normal;background:transparent"><span lang="SR-CYR" style="mso-fareast-language:
SR-CYR">Пре но што се чула ватра у Богатићу, 
Орељевој чети донео је ручак четни економ 
Благоје Ђуричић. С њим и кочијашем дошао је 
на таљигама и један дечак, избеглица у Дубљу. 
Орељ је терао дечака да се врати у село с 
кочијашем, али он није хтео и остао је међу 
борцима на положају.<o:p>
</o:p>
</span></p>
<p class="Bodytext1" style="margin:0mm;margin-bottom:.0001pt;text-indent:19.0pt;
line-height:normal;background:transparent"><span lang="SR-CYR" style="mso-fareast-language:
SR-CYR">„Тек што смо ручали, прича Радивоје 
Граовчевић, чули су се пуцњи у Богатићу и 
Орељ је послао Адрију Дрмановића са још 
једним другом према Богатићу, да извиде шта 
је. Андрија је отишао, али није потрајало 
много — наишли су камиони. Пустили смо да 
три камиона изиђу на видик. Нико није смео 
да пуца док Орељ не запуца из митраљеза&quot;.<sup>61</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:19.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Жестоком 
ватром партизанска заседа је изненадила 
Немце и зауставила колону. Рафал из 
Орељевог митраљеза пресекао је два немачка 
официра из предњег аутомобила. Немци су 
одмах одговорили ватром, и засули партизане 
рафалима из аутоматског оружја. Развила се 
тешка, али неравноправна борба. Под кишом 
куршума Орељева чета била је прикована за 
земљу, али је била у добром положају према 
немачкој колони на путу. Међутим, из задњих 
камиона један немачки официр истерао је 
жандарме и упутио их на десно крило Орељеве 
чете. Пошто је чета била бројно мала и 
распоређена на уском простору, жандарми су 
јој преко Битве брзо зашли за леђа. С оне 
стране пута почео је да туче и немачки бацач. 
Видећи то, Орељ је наредио повлачење, али 
неколицина, као и он, није хтела да се повуче. 
Немци се дигну и пођу на Ореља и остатак 
његове чете. Иако тешко рањен, обе ноге биле 
су му одсечене митраљеским рафалима, Орељ 
је тукао из митраљеза до последњег даха, 
Затим се убио из пиштоља. Немци и жандарми 
су дотукли неколико рањених партизана из 
Орељеве чете, покупили рањене и мртве 
немачке војнике, поседали у камионе и 
кренули за Шабац.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:19.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Кад 
је командир Ударне чете Мика Митровић чуо 
борбу на Битви, одмах је послао десетину у 
том правцу. Раздаљину од око 2 километра 
борци Ударне чете су претрчали, а кад су 
стигли, могли су само да припуцају на 
последње Немце који су се увлачили у задњи 
камион и за осталим кренули ка Шапцу.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:19.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Враћали 
су се и борци из Орељеве групе, они који су 
имали смелости да остану на положају све 
док Орељ није наредио повлачерве. Они су 
једва успели да се докопају Битве, да легну 
у бару и шевар и да се тако спасу. Пристизали 
су и партизани из Богатића, који су од 
центра пошли према пуцњави, у помоћ. Видели 
су ужасан призор: 15 партизана 4. чете, међу 
њима и командир Орељ, лежали су мртви на 
бојишту, многи избодени бајонетима. Дечак 
из Дубља није био погођен метком — жандарми 
су га убили ножевима. Већина бораца 
погођена је у чело, како је ко лежао без 
заклона.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:19.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Поред 
Ореља лежало је постоље митраљеза, 
испражњен реденик, његов скраћени карабин 
— преломљен, и пиштољ „валтер&quot; којим је 
пуцао себи у слепоочницу, кад су жандарми 
дошли на. око 15 метара од њега.<sup>62</sup></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:19.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Ваљда 
из опрезности, а и због рањеника, Немци нису 
брзо одмицали. Огорчени због тешких 
губитака на Битви, десетар Жића Новаковић и 
Никола Барошевић из Ударне чете појурили су 
путем за немачким камионима, непрестано 
пуцајући у њих. Тако су их испратили све до 
школе у Штитару (десетак километара од 
Битве).</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:19.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Партизани 
су имали још и 5 рањених. Преживели су 
скривени у шашу речице Битве.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:19.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Трагични 
окршај на Битви је изузетно тежак догађај у 
историји Мачванског (Подринског) 
партизанског одреда. Ни пре ни после тога, 
чак ни у вишедневним борбама, није погинуло 
толико бораца из само једне чете.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-indent:19.0pt;line-height:normal;
background:transparent"><span lang="SR-CYR" style="mso-fareast-language:SR-CYR">Према 
непријатељским изворима у борби код 
Богатића, 3. септембра, погинуло је 3, а 
рањено 6 немачких војника, 1 жандарм је рањен 
и 1 нестао. Немци су запленили: 1 тешки 
митраљез, 2 пушкомитраљеза, 18 пушака и 2 
реденика муниције.<sup>63 </sup>Чим је отпочела 
борба на Битви богатићки петоколонаши, не 
уздајући се у Немце, оставили су их и 
побегли. Истог дана ухапшен је Немања 
Станковић, адвокат, а сутрадан, 4. септембра, 
у Белотићу су ухваћени др Млађа. Милошевић и 
остали, баш кад су у таљигама излазили из 
једног дворишта и упутили се према Шапцу.</span><br>
<CENTER></p>
<TABLE border="1"><TR><TD><a href="48.htm"><b>Sadr&#382;aj</b></a></TD>
<TD><a href="48_23.htm"><b>Prethodni dokument</b></a></TD>
<TD><a href="48_25.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

