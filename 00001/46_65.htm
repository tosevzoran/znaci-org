<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_64.htm"><b>Prethodni dokument</b></a></TD>
<TD><a href="46_66.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext131" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="mso-fareast-language:HR">Pripreme 
za oslobođenje Požeške kotline</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">U 
sklopu priprema za oslobođenje Požeške kotline, 12. brigada je provela osam 
dana u sređivanju jedinica, političkom i kulturno-prosvjetnom radu sa borcima 
i narodom na terenu. S obzirom na to da je došlo do formiranja nove 28. 
slavonske divizije i 1. slavonskog korpusa, u Brigadi je došlo ponovno do većih 
kadrovskih i personalnih promjena i pomjeranja. U Štabu 1. bataljona za 
komandanta je postavljen Stanko Prodanović,<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a> 
a za političkog komesara Anđelko Valter. Za zamjenika komandanta bataljona 
postavljen je Dušan Ostojić, a za zamjenika političkog komesara Dušan Majetić. 
U Štabu 2. bataljona za komandanta je postavljen Borislav Mioljević, a za 
političkog komesara Ivica Miličević.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:
footnote">[2]</span></sup></a> Za zamjenika komandanta bataljona postavljen je 
Pero Dobričić. Za zamjenika političkog komesara postavljen je Dušan Drlić. 
U Štabu 3. bataljona za komandanta je postavljen Mile Puškarić<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a> 
a za političkog komesara Nikola Šušnjar Geno. Za zamjenika komandanta 
bataljona postavljen je Milivoje Babac. Za komandire četa u 2. bataljonu 
postavljeni su: braća Mirko<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character:footnote">[4]</span></sup></a> 
i Pero Pavković i Aleksa Srdić.<a style="mso-footnote-id:ftn5" href="#_ftn5" name="_ftnref5" title><sup><span style="mso-special-character:footnote">[5]</span></sup></a> 
U 3. bataljonu za komandire četa postavljeni su: Milutin Vojnić, Vlajko 
Gavrilović i Nikola Petrović.<a style="mso-footnote-id:ftn6" href="#_ftn6" name="_ftnref6" title><sup><span style="mso-special-character:footnote">[6]</span></sup></a></span><span lang="HR" style="font-size:12.0pt"> 
</span><span lang="HR" style="font-size:12.0pt;mso-fareast-language:HR" class="Bodytext0">U 
bataljonima i četama izvođena je vojnostručna i politička obuka. Održavani 
su politički sastanci i obrađivani aktuelni politički događaji. Pored toga u 
1. i 2. bataljonu održane su i usmene novine. Na usmenim novinama govoreno je o 
istorijatu KPJ, o njenoj borbi protiv režima u Kraljevini Jugoslaviji, o njenoj 
rukovodećoj ulozi u oružanoj borbi. U političkom izvještaju političkog 
komesara 12. brigade, </span><span style="font-size:12.0pt;mso-ansi-language:EN-US" class="Bodytext0">Cede</span><span style="font-size:12.0pt" class="Bodytext0"> 
</span><span lang="HR" style="font-size:12.0pt;mso-fareast-language:
HR" class="Bodytext0">Grbića, stoji: »Najbolji politički rad sa borcima je u 
2. bataljonu, a najslabiji u 3. bataljonu. To je zbog toga što je politički 
komesar 3. bataljona čitavo vrijeme bio odsutan, a najbolji politički komesar 
čete Korčagin koji je ranjen, nalazio se u bolnici. Prisustvovao sam nekim četnim 
sastancima, gdje sam izvršio kontrolu političkog znanja boraca i rukovodilaca 
i tada sam ustanovio da je političko znanje boraca dosta slabo. Većina ne zna 
da objasni šta je to vijeće, zašto su vlada u Londonu i Maček izdajnici. Ovo 
se naročito odnosi na novomobilisane borce. Na četnim sastancima politički 
komesari obrađivali su baš ove teme, ali oni još ne umeju dovoljno i 
interesantno da objašnjavaju. Pa su zbog toga politički sastanci 
neinteresantni za borce.<a style="mso-footnote-id:ftn7" href="#_ftn7" name="_ftnref7" title><sup><span style="mso-special-character:footnote">[7]</span></sup></a> 
U 3. bataljonu održao sam četni politički sastanak i pozvao ostale političke 
komesare četa da prisustvuju i da vide kako se može i kako treba održati četni 
politički sastanak. U istom bataljonu održao sam tri savjetovanja sa političkim 
delegatima i političkim komesarima, i po jedno savjetovanje u 1. i 4. 
bataljonu. Na savjetovanju je kritikovan slab rad, ali su </span><span style="font-size:12.0pt;mso-ansi-language:EN-US" class="Bodytext0">data</span><span style="font-size:12.0pt" class="Bodytext0"> 
</span><span lang="HR" style="font-size:12.0pt;mso-fareast-language:
HR" class="Bodytext0">i uputstva kako treba ubuduće raditi. U 4. bataljonu rad 
političkog komesara je najslabiji i ne osjeća se dok je, naprotiv, rad političkog 
komesara u 2. i 3. bataljonu dobar.<sup>489</sup></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">U 
okviru kulturno-prosvjetnog rada izdat je novi broj »Brigadira« (brigadne 
novine), koji je tehnički vrlo dobro opremljen i podijeljen jedinicama. Ovaj 
broj brigadnih novina smatra se i najboljim izdanjem, jer je saradnja boraca i 
starješina u njemu bila dobra. U pogledu opismenjavanja boraca, koja je do 
danas bila najslabija tačka u radu, postignuto je mnogo i taj rad razvija se 
dobro. U Drugom bataljonu četiri borca su naučila čitati i pisati, a u 
bataljonima još 15 nepismenih boraca. U 1. i 3. bataljonu ima po 20 nepismenih 
boraca. To su, uglavnom, novomobilisani borci, dok u četvrtom bataljonu koji je 
došao iz Moslavačkog partizanskog odreda nema nepismenih boraca. U sklopu 
priprema za oslobođenje Požeške kotline u selima Ivandol, Skenderovci, 
Kunovci, Jakuplije i Orljavcu, održani su politički zborovi. Najbolje je uspio 
politički skup u Ivandolu i Skenderovcima. U Ivandolu, poslije političkog 
zbora, dva mladića dobrovoljno su došla u 12. slavonsku brigadu.<sup>490</sup> 
U selu Toranj stanovništvo ranije nije dobro primalo partizane. Međutim od 
kada je u njega došao 4. bataljon, u kome se nalazilo 80% Hrvata - selo je 
dobro primilo partizane i postepeno je mijenjalo svoje držanje prema NOB-u«.<a style="mso-footnote-id:ftn8" href="#_ftn8" name="_ftnref8" title><sup><span style="mso-special-character:footnote">[8]</span></sup></a></span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><i><span style="mso-special-character: footnote; mso-fareast-language: HR" lang="HR">[1]</span></i></a><i><span lang="HR" style="mso-fareast-language:HR"> 
    u NOVJ od 1941. Bio je borac, komandir voda i čete, komandant bataljona i 
    komandant vojnog područja.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><span class="Footnote6pt3"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[2]</span></i></span></a><span class="Footnote6pt3"><i><span lang="HR" style="font-size:6.0pt;mso-bidi-font-size:
12.0pt;mso-fareast-language:HR"> u</span></i></span><i><span lang="HR" style="mso-fareast-language:HR"> 
    NOVJ od 1941. Bio je borac, puškomitraljezac, desetar, komandir voda i 
    politički delegat voda, obavještajni oficir u bataljonu i brigadi, politički 
    komesar bataljona i politički komesar 12. slavonske NOU brigade, politički 
    komesar Artiljerijske oficirske škole 6. korpusa i polit, komesar pozadine 
    Štaba 3. armije. </span><span style="mso-ansi-language:EN-US">General-major 
    </span><span lang="HR" style="mso-fareast-language:HR">u penziji.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title><i><span style="mso-special-character: footnote; mso-fareast-language: HR" lang="HR">[3]</span></i></a><i><span lang="HR" style="mso-fareast-language:HR"> 
    </span></i><span lang="HR" style="font-size:10.0pt;mso-bidi-font-size:12.0pt;mso-fareast-language:
HR;mso-bidi-font-style:italic" class="Footnote10pt2">u</span><i><span lang="HR" style="mso-fareast-language:HR"> 
    NOVJ od 1942. Bio je borac, komandir voda, komandir čete, zamjenik 
    komandanta bataljona i komandant bataljona, načelnik štaba brigade i štaba 
    divizije. Umro u Sarajevu.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title><span class="Footnote6pt3"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[4]</span></i></span></a><i><span lang="HR" style="mso-fareast-language:HR"> 
    Mirko Pavković je umro u Slavonskoj Požegi.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn5">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn5" href="#_ftnref5" name="_ftn5" title><span class="Footnote6pt3"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[5]</span></i></span></a><span class="Footnote6pt3"><i><span lang="HR" style="font-size:6.0pt;mso-bidi-font-size:
12.0pt;mso-fareast-language:HR"> u</span></i></span><i><span lang="HR" style="mso-fareast-language:HR"> 
    NOVJ od 1941. Bio je borac, komandir voda i čete, komandant bataljona i 
    komandant partizanskog odreda.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn6">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn6" href="#_ftnref6" name="_ftn6" title><span class="Footnote6pt3"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[6]</span></i></span></a><i><span lang="HR" style="mso-fareast-language:HR"> 
    u NOVJ od 1941. Bio je borac, komandir voda i čete i komandant bataljona. 
    Umro 1983. u Osijeku.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn7">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn7" href="#_ftnref7" name="_ftn7" title><i><span style="mso-special-character: footnote; mso-fareast-language: HR" lang="HR">[7]</span></i></a><i><span lang="HR" style="mso-fareast-language:HR"> 
    Arhiv VII, </span><span style="mso-ansi-language:EN-US;mso-fareast-language:DE">f. 
    </span><span lang="HR" style="mso-fareast-language:HR">NOP-a k.892-A </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 4/10, k 892-A </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 5/10.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn8">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn8" href="#_ftnref8" name="_ftn8" title></a><i><sup><span lang="HR" style="mso-fareast-language:HR">491</span></sup><span lang="HR" style="mso-fareast-language:HR">) 
    O takvim promjenama drug Tito pisao </span><span lang="DE" style="mso-ansi-language:DE;mso-fareast-language:DE">je</span><span lang="DE" style="mso-fareast-language:DE"> 
    </span><span lang="DE" style="mso-ansi-language:DE;mso-fareast-language:DE">CK</span><span lang="DE" style="mso-fareast-language:DE"> 
    </span><span lang="HR" style="mso-fareast-language:HR">KPH početkom 1942. 
    godine: »Sve dok u vašim redovima ne prerastu Hrvati, ne možete računati 
    na potpuni upliv na hrvatske mase. Partizanske jedinice treba da zavoli 
    hrvatski narod, a to će biti onda kada u njima preovladaju Hrvati«. Arhiv </span><span lang="DE" style="mso-ansi-language:DE;mso-fareast-language:DE">CK</span><span lang="DE" style="mso-fareast-language:DE"> 
    </span><span lang="HR" style="mso-fareast-language:HR">SKJ, </span><span lang="DE" style="mso-ansi-language:DE;mso-fareast-language:DE">f</span><span lang="HR" style="mso-fareast-language:DE">. 
    </span><span lang="DE" style="mso-ansi-language:DE;mso-fareast-language:DE">CK</span><span lang="DE" style="mso-fareast-language:DE"> 
    </span><span lang="HR" style="mso-fareast-language:HR">KPJ, br. 6907. Arhiv 
    VII f. NOP-a. Zbornik . . ., tom V, knj. 3, str. 7. k 102-1/2.</span><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_64.htm"><b>Prethodni dokument</b></a></TD>
<TD><a href="46_66.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

