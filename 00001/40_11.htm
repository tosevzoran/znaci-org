<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_10.htm"><b>Prethodni dokument</b></a></TD>
<TD><a href="40_12.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">JUGOSLAVIJA 
PRISTUPA TROJNOM PAKTU</span><span lang="DE" style="mso-ansi-language:DE"><o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Dok 
su se odvijale akcije usmjerene na ostale zemlje u jugoistočnoj Evropi, </span><span lang="DE" style="mso-ansi-language:
DE">Hitler</span><span lang="DE" style="mso-ansi-language:HR"> </span><span lang="DE" style="mso-ansi-language:DE">je</span><span lang="HR" style="mso-ansi-language:
HR"> primjenjivao sve intenzivniji diplomatski, politički i psihološki 
pritisak na jugoslavensku vladu.<sup>32</sup> Zastrašena Hitlerovim planovima, 
Jugoslavija se očajnički osvrtala za alternativama, vodeći neke neformalne 
razgovore s Italijom (kao posrednik poslužio je beogradski odvjetnik dr </span><span lang="DE" style="mso-ansi-language:DE">Vladislav</span><span lang="HR" style="mso-ansi-language:HR"> 
Stakić, inače pravni savjetnik talijanskog poslanstva)<sup>33</sup> i ispitujući 
mogućnost da dobije efikasnu pomoć, osobito od Velike Britanije, a u izvjesnoj 
mjeri i od Sovjetskog Saveza i Sjedinjenih Američkih Država. Ali u središtu 
svih nevolja bili su njemački planovi i jugoslavenski odnosi s Njemačkom. 
Nijemci su svoj prvi potez, povukli krajem novembra 1940. tražeći od 
jugoslavenskog ministra vanjskih poslova Cincar-Markovića da dođe u Njemačku 
i da se sastane s </span><span lang="DE" style="mso-ansi-language:DE">Joachimom</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">von</span><span lang="HR" style="mso-ansi-language:HR"> 
Ribbentropom. Sastanak je uslijedio u najvećoj tajnosti 27. novembra, a slijedećeg 
je dana Cincar-Marković razgovarao s Hitlerom. Ovi su razgovori označili početak 
neposrednog njemačkog pritiska na </span><span lang="DE" style="mso-ansi-language:DE">Jugoslaviju</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">da</span><span lang="HR" style="mso-ansi-language:HR"> priđe Osovini i 
pridruži se Trojnom paktu. Na udicu je kao mamac stavljen Solun.<sup>34</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nešto 
više od tjedan dana nakon povratka Cincar-Markovića iz Njemačke, 7. decembra, 
jugoslavenska je vlada obavijestila njemačkog poslanika u Beogradu Viktora </span><span lang="DE" style="mso-ansi-language:
DE">von</span><span lang="HR" style="mso-ansi-language:HR"> Heerena, da je 
Jugoslavija voljna raspraviti potpisivanje pakta o nenapadanju s Njemačkom i 
Italijom, na osnovi </span><span lang="DE" style="mso-ansi-language:DE">talijansko</span><span lang="HR" style="mso-ansi-language:HR">-</span><span lang="DE" style="mso-ansi-language:
DE">j</span><span lang="HR" style="mso-ansi-language:HR">u</span><span lang="DE" style="mso-ansi-language:DE">goslavenskog</span><span lang="HR" style="mso-ansi-language:
HR"> sporazuma ö</span><span lang="DE" style="mso-ansi-language:DE">d</span><span lang="HR" style="mso-ansi-language:HR"> 
25. marta 1937. Tokom slijedeća tri i pol mjeseca, jugoslavenski i njemački 
predstavnici (ovi potonji zastupali su i Italiju) pokušavali su postići 
suglasnost o naravi pakta koji je Jugoslavija trebala potpisati, i o tome koje 
će specijalne note biti priključene protokolu o potpisivanju pakta. 
Jugoslavija je činila sve što je bilo u njenoj moći da otegne proces 
pregovaranja, nadajući se da će nekako naći alternativu umjesto pristupanja 
Osovini. U međuvremenu, 30. decembra 1940. britanska je vlada ponudila Grčkoj 
da uspostavi zračnu bazu u Solunu i o toj je ponudi obavijestila Jugoslaviju i 
Tursku. Knez Pavle smatrao je taj potez teškom pogreškom, jer će ta britanska 
akcija biti dovoljno jaka provokacija da izazove njemačku invaziju balkanskih 
država, a nedovoljna da je spriječi. To su mišljenje također dijelili Grci.<sup>36</sup> 
Otegle su se rasprave o slanju britanskih snaga u Grčku, i rano u martu, to 
jest poslije njemačkog ulaska u Bugarsku, britanske su se trupe počele 
iskrcavati na grčko kopno.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">32 
Za slijed događaja koji su doveli do ulaska Jugoslavije u Trojni pakt, vidi 
Hoptner, str. 202-243; Čulinović, <i>Dvadeset sedmi mart 1941, </i>str. 
13-222; Terzić, str. 99-126, Pavelić, »Jugoslavija i Trojni pakt«. </span><span lang="DE" style="font-size:
7.0pt;mso-ansi-language:DE">Takoder vidi </span><span lang="HR" style="font-size:
7.0pt;mso-ansi-language:HR">Gregorić, str. 92-157.<span style="letter-spacing:
-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">33 
Stakić je posjetio Rim jedanput u novembru 1940. godine i dvaput u februaru 
1941. i opširno razgovarao s Mussolinijem i Ganom; Stakić, str. 80-117.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">34 
Izvještaj o pozivanju Cincar-Markovića vidi u DGFP, serija D, svezak </span><span style="font-size:
7.0pt">XI</span><span lang="HR" style="font-size:7.0pt;mso-ansi-language:HR">, 
str. 692, a o predmetu razgovora s Hitlerom, kako su ga zabilježili Nijemci, 
vidi </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 
728-735. Bilješka o razgovoru između Cincar-Markovića i </span><span lang="DE" style="font-size:7.0pt;
mso-ansi-language:DE">von</span><span lang="DE" style="font-size:7.0pt;
mso-ansi-language:HR"> </span><span lang="DE" style="font-size:7.0pt;mso-ansi-language:
DE">Ribbentropa</span><span lang="HR" style="font-size:7.0pt;mso-ansi-language:
HR"> očito je izgubljena.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">35 
Za saopćenje jugoslavenske vlade njemačkom poslaniku kojem se potvrđuje ta 
spremnost vidi </span><i><span style="font-size:7.0pt">ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 805-809.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">36 
</span><span style="font-size:7.0pt">Woodward</span><span lang="HR" style="font-size:7.0pt;
mso-ansi-language:HR">, </span><span style="font-size:7.0pt">I</span><span lang="HR" style="font-size:7.0pt;mso-ansi-language:HR">, 
519-520.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jugoslavenskoj 
vladi postalo je jasno da ni Velika Britanija niti Sovjetski Savez ne mogu pružiti 
dovoljno direktnu pomoć kao protutežu njemačkom pritisku. Još manje se mogla 
očekivati podrška od Sjedinjenih Država. Pukovnik </span><span lang="DE" style="mso-ansi-language:
DE">William J. Donovan </span><span lang="HR" style="mso-ansi-language:HR">posjetio 
je od 23-25. januara 1941. Beograd kao specijalni predstavnik ministra mornarice 
Franka </span>Knoxa<span lang="HR" style="mso-ansi-language:HR">, tražeći načina 
kako da podupre Jugoslaviju u njenom otporu njemačkom pritisku; on je bio sklon 
britanskom planu za otvaranje balkanskog fronta, ali nije ponudio neposrednu 
američku pomoć.<sup>37</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Slijedeći 
poziv Nijemaca uslijedio je sredinom februara, ovaj puta i predsjedniku vlade 
Cvetkoviću i ministru vanjskih poslova Cincar-Markoviću. Dok su Nijemci obećavali 
da će svi jugoslavenski interesi biti zaštićeni i u stvari ojačani, također 
su uporno isticali kako nitko nije u stanju oduprijeti se stalnom napredovanju 
njemačkog oružja u Evropi. Prema parafraziranoj bilješci o razgovorima, </span>Hitler<span lang="HR" style="mso-ansi-language:HR"> 
je u jednom času rekao Cvetkoviću da je »za Jugoslaviju došla jedinstvena, 
povijesna prilika da učvrsti svoje mjesto u Evropi definitivno i zauvijek. Ona 
je ta koja sada treba zauzeti jasan stav prema novom poretku u Evropi, a to je, 
da budemo sigurni, u njenom najsvojskijem interesu; to jest, da svoje mjesto u 
poretku koje su zamislile Njemačka i Italija zauzme odmah, pristupanjem Trojnom 
paktu«.<sup>38</sup> Još uvijek je kao meku nudio Solun, ali bilo je jasno da 
nije ostavio mjesta odbijanju, kad je požurivao Jugoslavene da izaberu odmah 
pristupanje Trojnom paktu«. To još uvijek nije bio izravni ultimatum, ali do 
ultimatuma nije bilo daleko. Konačno, knez Pavle je 4. marta pozvan u 
Berchtesgaden na tajni sastanak, na kojem je </span>Hitler<span lang="HR" style="mso-ansi-language:HR"> 
ponovio mnogo od onoga što e rekao Cvetkoviću. Ponovio je obećanje da će 
Jugoslaviji odobriti kontrolu Soluna poslije rata, ako Jugoslavija pristupanjem 
Trojnom paktu na vrijeme osigura svoje pretenzije, ali odlaganja ne može biti: 
u interesu Jugoslavije je da tu odluku donese u slijedećih četrnaest dana«.<sup>39</sup> 
Još uvijek su Jugoslaveni pokušavali odgoditi potpisivanje, nastavljajući da 
od Nijemaca traže ustupke. Osobito su htjeli pismenu izjavu od Njemačke i 
Italije kojom bi se osigurala Kugoslavenska nezavisnost i nepovredivost 
jugoslavenskog .teritorija, što, bi isključilo pokrete osovinskih trupa preko 
jugoslavenskog teritorija, zajedno s obećanjem da se od Jugoslavije neće tražiti 
vojna pomoć.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">37 
Hoptner, str. 205; </span><span style="font-size:7.0pt">Woodward I, </span><span lang="HR" style="font-size:7.0pt;
mso-ansi-language:HR">528-529.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">38 
Za njemačku bilješku o razgovorima s Cvetkovićem,vidi DGFP, serija D, svezak </span><span style="font-size:7.0pt">XII</span><span lang="HR" style="font-size:7.0pt;
mso-ansi-language:HR">, str. 79-96; citat : sa str. 95. Za Cvetkovićeva sjećanja 
s tog sastanka vidi njegov članak »Razgovori u Berchtesgadenu«; također idi 
Cvetković, »Jugoslavija i razvoj međunarodne situacije između dva rata«.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">39 
Za njemačku bilješku o razgovorima između kneza Pavla i Hitlera 4. marta, 
vidi DGFP, serija D, vezak </span><span style="font-size:7.0pt">XII</span><span lang="HR" style="font-size:7.0pt;
mso-ansi-language:HR">, str. 230-231.</span><span lang="HR" style="mso-ansi-language:
HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jugoslavenska 
je vlada, kao i druge evropske vlade prije nje, bila užasnuta pomišlju na uništavajuću 
snagu njemačke ratne mašine, te na političko i policijsko divljaštvo nacističkog 
sistema. Tokom nekoliko mjeseci, od alijanskog napada na Grčku krajem oktobra, 
Jugoslavija je bila suočena s dilemom: ili pristupiti Osovini, ili će je vojna 
mašina Osovine zdrobiti.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nijemci 
nisu pretjeravali kad su urgirali zaključenje ugovora s Jugoslavenima. 
Dvanaesti maj određen je kao dan napada jia Sovjetski Savez, a prije tog datuma 
trebalo je osvojiti Grčku, čije su snage početkom marta bile pojačane 
jedinicama britanskog ekspedicionog korpusa od oko 50.000 ljudi; trebalo je također, 
osigurati jugoslavenski prostor, na ovaj ili onaj način. I Velika Britanija i 
Sjedinjene Američke Države pomnim </span><span lang="DE" style="mso-ansi-language:DE">su</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">ok</span><span lang="HR" style="mso-ansi-language:HR">ö</span><span lang="DE" style="mso-ansi-language:
DE">m</span><span lang="HR" style="mso-ansi-language:HR"> pratile Jugoslaviju i 
opću situaciju na Balkanu, a Britanci su upotrebljavali sva raspoloživa 
sredstva ne bi li spriječili da se Jugoslavija pod njemačkim pritiskom sruši. 
Britanci su poslali tokom tih kriznih mjeseci neke od svojih glavnih vojnih 
ljudi u Beograd, a drugi vojni i diplomatski predstavnici sastajali su se s 
jugoslavenskim vojnim predstavnicima u Grčkoj da rasprave probleme s kojima se 
Jugoslavija suočila, kao i eventualnu britansku pomoć. Također su u Beogradu 
vrlo pojačali svoju obavještajnu službu i grupu za specijalne operacije (bili 
su to operativci britanske SOE ili </span>Special<span style="mso-ansi-language:
HR"> </span>Operations<span style="mso-ansi-language:HR"> </span>Executive<span lang="HR" style="mso-ansi-language:HR"> 
— Uprava za specijalne operacije, služba za suradnju s pokretima otpora u 
Evropi),<sup>40</sup> s namjerom da djeluju protiv njemačkog pritiska, i da 
prema potrebi pruže podršku grupama protivnim jugoslavenskoj vladi i njenom 
plutanju prema Osovini.<sup>41</sup> Zanimljivo je zabilježiti da su, upravo 
dok je </span>Hitler<span lang="HR" style="mso-ansi-language:HR"> pokušavao 
podmititi Jugoslaviju da </span>pri<span lang="HR" style="mso-ansi-language:HR">đ</span>e<span lang="HR" style="mso-ansi-language:
HR"> Osovini, obećavajući joj grčku luku Solun, i Britanci obećavali 
Jugoslaviji ispravak granice prema Italiji, ako ostane izvan Osovine i pridruži 
se Britancima.<sup>42<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">40 
Sef SOE grupe u Beogradu bio je Tom S. Masterson, koji je s uspjehom izvršio 
sabotažu naftonosnih polja u Rumunjskoj u prvom svjetskom ratu. Pomagali su mu </span><span style="font-size:7.0pt">Julius</span><span style="font-size:7.0pt;mso-ansi-language:
HR"> </span><span lang="DE" style="font-size:7.0pt;mso-ansi-language:DE">Hanau</span><span lang="HR" style="font-size:7.0pt;mso-ansi-language:HR">, 
engleski poslovni čovjek koji je u Beogradu živio od svršetka prvog svjetskog 
rata, S. </span><span style="font-size:7.0pt">W</span><span lang="HR" style="font-size:7.0pt;
mso-ansi-language:HR">. </span><span style="font-size:7.0pt">Bailey</span><span lang="HR" style="font-size:7.0pt;mso-ansi-language:HR">, 
rudarski inženjer koji je do tada radio u britanskoj firmi Trepča </span><span style="font-size:7.0pt">Mines</span><span style="font-size:7.0pt;mso-ansi-language:HR"> 
</span><span style="font-size:
7.0pt">Ltd</span><span lang="HR" style="font-size:7.0pt;mso-ansi-language:HR">, </span><span style="font-size:7.0pt">Duane</span><span style="font-size:7.0pt;mso-ansi-language:
HR"> </span><span style="font-size:7.0pt">T</span><span lang="HR" style="font-size:7.0pt;mso-ansi-language:HR">. 
(</span><span style="font-size:
7.0pt">Bill</span><span lang="HR" style="font-size:7.0pt;mso-ansi-language:HR">) 
</span><span style="font-size:7.0pt">Hudson</span><span lang="HR" style="font-size:7.0pt;
mso-ansi-language:HR">, rudarski inženjer južnoafričkog podrijetla također 
zaposlen u jednom, tada britanskom rudniku u Srbiji, te nekoliko drugih, uključujući 
tu i više intelektualno usmjerenog </span><span style="font-size:
7.0pt">Hugh</span><span style="font-size:7.0pt;mso-ansi-language:HR"> </span><span style="font-size:7.0pt">Seton</span><span lang="HR" style="font-size:7.0pt;
mso-ansi-language:HR">-</span><span style="font-size:7.0pt">Watsona</span><span lang="HR" style="font-size:7.0pt;mso-ansi-language:HR"> 
i </span><span style="font-size:7.0pt">Juliana</span><span style="font-size:7.0pt;mso-ansi-language:
HR"> </span><span style="font-size:7.0pt">Ameryja</span><span lang="HR" style="font-size:7.0pt;mso-ansi-language:HR">. 
Nekoliko mjeseci prije invazije Jugoslavije, grupa je pojačana s jednim od 
glavnih SOE funkcionara Georgom </span><span style="font-size:7.0pt">Taylorom</span><span lang="HR" style="font-size:7.0pt;
mso-ansi-language:HR">, </span><span style="font-size:7.0pt">Australijancem</span><span lang="HR" style="font-size:7.0pt;mso-ansi-language:HR"> 
po podrijetlu. </span><span style="font-size:7.0pt">Vidi Sweet </span><span lang="HR" style="font-size:7.0pt;
mso-ansi-language:HR">-Escott, str. 21 -22, 55, 60-64, i </span><i><span style="font-size:7.0pt">passim. 
</span></i><span lang="HR" style="font-size:7.0pt;
mso-ansi-language:HR">U vrijeme sloma, sredinom aprila 1941, većina tih ljudi 
pošla je prema jadranskoj obali da ih evakuiraju britanske podmornice, ali su 
ih uhvatili Talijani i odveli u Italiju. Brzo su bili oslobođeni kao diplomati 
i kasnije su tokom rata imali važne uloge ili kao ključni ljudi u SOE 
sekcijama koje su se bavile Jugoslavijom ili kao oficiri za vezu sa četnicima. 
O ustanovljenju i općim ciljevima SOE također vidi Dalton, str. 366 — 384. 
Naravno, prije invazije su u Jugoslaviji djelovali i mnogi drugi engleski 
redovni obavještajci.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">41 
Jedan od planova SOE i britanskog </span><span style="font-size:7.0pt">Intelligence</span><span style="font-size:7.0pt;mso-ansi-language:HR"> 
</span><span style="font-size:
7.0pt">Servicea</span><span lang="HR" style="font-size:7.0pt;mso-ansi-language:
HR"> zahtijevao je sabotažu u Demir-kapiji na Vardaru; u planu je bilo ili 
potapanje brodova ili miniranje obala. I jugoslavenska i njemačka obavještajna 
služba znale su za plan. Pod njemačkim pritiskom uhapšen je i </span><span lang="DE" style="font-size:7.0pt;mso-ansi-language:DE">Julius 
Hanau, </span><span lang="HR" style="font-size:7.0pt;mso-ansi-language:HR">jedan 
od britanskih operativaca. </span><i><span lang="DE" style="font-size:7.0pt;mso-ansi-language:
DE">Aprilski rat </span><span lang="HR" style="font-size:7.0pt;mso-ansi-language:
HR">1941, </span></i><span lang="HR" style="font-size:7.0pt;mso-ansi-language:
HR">str. 505-506, 519-521.<span style="letter-spacing:-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">42 
Prema </span><span style="font-size:7.0pt">Phyllis</span><span style="font-size:7.0pt;mso-ansi-language:
HR"> </span><span style="font-size:7.0pt">Auty</span><span lang="HR" style="font-size:7.0pt;mso-ansi-language:HR">, 
britanska vlada ovlastila je ministra vanjskih poslova Edena 27. februara 1941. 
»da nagovesti princu Pavlu da Jugoslavija, ako pređe na stranu saveznika, može 
da očekuje ispravljanje granica u pogledu Istre...« Vidi njen članak »Neki 
aspekti britansko-jugoslovenskih odnosa 1941. godine« u <i>Ustanak u 
Jugoslaviji 1941. godine i Evropa, </i>izd. Srpske akademije nauka i umetnosti, 
str. 92.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nakon 
što su poslali ekspedicione snage u Grčku, Britanci nisu bili u stanju 
ponuditi Jugoslaviji vojnu pomoć, ali dali su mnogo savjeta i moralnog 
ohrabrenja i bili spremni upotrijebiti sva sredstva da odvrate Jugoslaviju od 
pristupanja Osovini. Jedna takva sugestija, koju je prenio delegat 
jugoslavenskog Glavnog đeneralštaba, major Milisav Perišić, koji je 8. marta 
prisustvovao konferenciji britanskih i grčkih predstavnika u Ateni, bila je, da 
bi Jugoslavija trebala izvršiti invaziju Albanije koju su držali Talijani. 
Takva akcija, osim što bi Jadran učinila sigurnijim, oslobodila bi dio 
pritiska na Grke i rasteretila neke grčke jedinice i sve britanske trupe za 
borbu protiv Nijemaca, te im omogućila prisvajanje velikih skladišta 
talijanskog oružja u Albaniji.<sup>43</sup> Jugoslaveni se na ovu sugestiju, 
nisu obazirali, sigurni da bi Njemačka smjesta uzvratila invazijom njihove 
zemlje. Iste se sugestije, pored nekih drugih, latio u svom pismu knezu Pavlu 
17. marta ministar vanjskih poslova </span>Anthony<span lang="HR" style="mso-ansi-language:HR"> 
Eden, i opet bez povoljnog odgovora.<sup>44</sup> Ovo je bio posljednji 
britanski pokušaj da se knez Pavle odvrati od prelaska na stranu Osovine. Ali, 
kao što će se vidjeti, britanska diplomatska i obavještajna služba, kao i 
grupa za specijalne operacije, uz nešto američke potpore, nastavile su punom 
parom djelovati u Beogradu, s nekim dalekosežnim posljedicama.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">43 
Eden, str. 255; i naročito Kljaković u <i>Politici </i>od 7. i 8. </span><span style="font-size:
7.0pt">IX </span><span lang="HR" style="font-size:7.0pt;mso-ansi-language:HR">1970, 
koji navodi dijelove Perišićevog zapisnika s tog sastanka. Vidi također 
Churchillovu poruku Rooseveltu, 10. marta 1941, u United States, Department </span><span style="font-size:7.0pt">of 
</span><span lang="HR" style="font-size:7.0pt;
mso-ansi-language:HR">State, </span><i><span style="font-size:7.0pt">Foreign 
Relations of the </span><span lang="HR" style="font-size:7.0pt;mso-ansi-language:
HR">United States - </span><span style="font-size:7.0pt">Diplomatic Papers </span><span lang="HR" style="font-size:7.0pt;mso-ansi-language:HR">1941, 
</span></i><span style="font-size:7.0pt">II, </span><span lang="HR" style="font-size:7.0pt;
mso-ansi-language:HR">951 -952 (dalje kao <i>FRUS 1941). </i>Neki su antifašistički 
raspoloženi talijanski oficiri povjerljivim kanalima također sugerirali 
jugoslavenskoj vladi da bi svoje vojne napore trebala koncentrirati na 
izbacivanje talijanske vojske iz Albanije, tako da </span><span style="font-size:7.0pt">Mussolini</span><span lang="HR" style="font-size:7.0pt;
mso-ansi-language:HR"> padne i da se obnovi vlast monarhije. Vidi Vladeta Miličević, 
str. 101-102.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">44 
Eden, str. 257-259.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Već 
je tjednima bilo očigledno da Jugoslavija ne može dulje odgađati pristupanje 
Trojnom paktu. Odsad su knez Pavle i.njegovi glavni savjetnici bili protiv onog 
što su smatrali beskorisnim vojnim otporom u obrani neutralnosti zemlje, 
izgledalo je da izlaza nema. Šestog marta krunsko vijeće odlučilo je da će 
Jugoslavija potpisati Trojni pakt ako se ispune svi njeni uvjeti, ali je odluka 
zadržana u tajnosti.<sup>45</sup> Nekoliko dana kasnije, knez Pavle i Glavni đeneralštab 
primili su detaljnu poruku od pukovnika Vauhnika iz Berlina, kojom ih obavještava 
da se Njemačka sprema napasti Sovjetski Savez vrlo skoro.<sup>46</sup> Ta 
vijest trebala je Jugoslavenima objasniti </span><span lang="DE" style="mso-ansi-language:DE">da</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Hitler</span><span lang="HR" style="mso-ansi-language:HR"> neće trpjeti 
nikakvo odlaganje na Balkanu, ali iz nekog razloga imala je potpuno obrnuti 
efekt: ohrabrila je Jugoslavene da izmišljaju nove izgovore. Međutim, do 19. 
marta Nijemci su izišli u<i> </i>susret svim jugoslavenskim protuprijedlozima s 
obzirom na specijalne otvorene i tajne klauzule koje bi išle uz potpisivanje 
jugoslavenskog pristupa Trojnom paktu, kao i s obzirom na način njihovog 
objavljivanja,,pa više nije bilo mogućeg izgovora. Slijedećeg dana, na 
sjednici krunskog vijeća, a nekoliko sati kasnije i na sjednici kabineta, odlučeno 
je da je kobni čas došao. Trojica od sedamnaest članova vlade odbili su da se 
slože, a sama vlada bila je toliko nesklona da Nijemcima nije htjela reći kad 
će potpisati pakt.<sup>47<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">45 
Kljaković, u <i>Politici, </i>6. </span><span style="font-size:7.0pt">IX</span><span lang="HR" style="font-size:7.0pt;mso-ansi-language:HR"> 
1970.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">46 
Vauhnikov članak pod naslovom »Deset godina od raspada Jugoslavije«, djelomično 
naveden u <i>Dokumenti o Jugoslaviji, </i>br. 2, str. 23-26. Pukovnik Vauhnik 
bio je vrlo sposoban obavještajni oficir koji je znao loći do strogo 
povjerljivih njemačkih vojnih podataka. Za pojedinosti vidi Hoptner, str. 
231-233.<span style="letter-spacing:
-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">47 
Hoptner, str. 233, 238.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Tek 
tada su Britanci odigrali svoju prvu jaku kartu, sklonuvši jednog od svojih 
prijatelja u jugoslavenskoj vladi koji je glasao protiv pristupanja Osovini, da 
podnese ostavku. Takva gesta mogla je srušiti vladu, a u najmanju ruku trebala 
je odgoditi potpisivanje.<sup>48</sup> Potez je propao. Imenovani su novi 
ministri, a vlada je nastavila radom. Nijemci su očito uzeli ostavku kao znak 
da odrede krajnji rok za definitivnu odluku: u ponoć 23. marta.<sup>49</sup> 
Usprkos telegramu koji je </span><span lang="DE" style="mso-ansi-language:DE">Churchill</span><span lang="HR" style="mso-ansi-language:HR"> 
u posljednji čas, 22. marta, uputio Cvetkoviću, tražeći da se odupre Njemačkoj,<sup>50</sup> 
jugoslavenska je vlada nakon nove sjednice krunskog vijeća i kabineta, kasno 
uvečer 23. marta, obavijestila njemačkog poslanika da će sutradan uputiti 
svoje predstavnike, predsjednika vlade Cvetkovića i ministra vanjskih poslova 
Cincar-Markovića u Beč, te da će oni potpisati protokol o pristupanju 
Jugoslavije Trojnom paktu na dan 25. marta.<sup>51</sup> U međuvremenu je knez 
Pavle rekao svom ministru vanjskih poslova neka obavijesti sve vode srpskih 
opozicionih stranaka da će vlada potpisati pristupanje Paktu, ali da je 
ugovorila razne ublažavajuće klauzule koje će postati dio dokumenta. Ovi su 
vođe još uvijek bili protiv potpisivanja, kao što je bio i patrijarh srpske 
pravoslavne crkve Gavrilo.<sup>52</sup> Pešić, ministar vojske i mornarice, i 
Košić, načelnik Glavnog đeneralštaba, bili su za potpisivanje, kao što su 
to očito bili i komandanti sedam armija koji su, prema nekim izvorima, bili 
konzultirani tokom prethodnih tjedana i brzo obaviješteni o konačnoj odluci.<sup>53</sup> 
Sam knez Pavle objasnio je odluku generalu Simoviću, komandantu zrakoplovstva i 
prijašnjem načelniku Glavnog đeneralštaba, koji je bio odlučan pristalica 
prozapadne orijentacije i vrlo protivan Paktu, te se u nekoliko navrata pred 
knezom Pavlom tako i izjasnio. Simović, potišten viješću, upozorio je kneza 
Pavla da će, ako vlada izvrši svoju odluku, doći do ogorčenja naroda i 
pobune u beogradskom garnizonu, a da će vojska biti na strani naroda. Rekao je 
knezu Pavlu da je kao najviši oficir u beogradskom garnizonu sazvao sastanak 
garnizonskih komandanata da rasprave situaciju i da će o rezultatu obavijestiti 
ministra vojske i mornarice.<sup>54</sup> Čuvši za Simovićeve prijetnje, 
vlada se na njih uopće nije obazirala.<sup>55<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">48 
Zapravo su ostavku podnijela tri ministra: dr Srđan Budisavljević, ministar 
unutrašnjih poslova, dr 3ranko Cubrilović, ministar poljoprivrede i dr Mihailo 
Konstantinović, ministar bez portfelja, ali objavljene su ;amo prve dvije 
ostavke. Ni britanski ni jugoslavenski izvori nikada nisu otkrili tko je od 
trojice tako usko mrađivao s Britancima. Vidi Eden, str. 62; Kljaković u <i>Politici 
</i>od 9. </span><span style="font-size:7.0pt">IX </span><span lang="HR" style="font-size:7.0pt;
mso-ansi-language:HR">1970; Hoptner, str. 238. Bio je to 3udisavljević.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">49 
Hoptner, str. 240.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span style="font-size:7.0pt">50 
Churchill, <i>The Second World War, </i></span><span lang="HR" style="font-size:7.0pt;mso-ansi-language:HR">III, 
159-160.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">51 
Hoptner, str. 240.<span style="letter-spacing:-.6pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">52 
Ibid, </span></i><span lang="HR" style="font-size:
7.0pt;mso-ansi-language:HR">str. 237-238.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">53 
Očito po nalogu samog kneza Pavla. <i>[</i></span><i><span style="font-size:7.0pt">bid</span><span lang="HR" style="font-size:7.0pt;mso-ansi-language:HR"> 
su. </span></i><span lang="HR" style="font-size:7.0pt;mso-ansi-language:HR">237. 
U tom smislu vidi naročito izjavu prijašnjeg ministra dvora Milana Antića 
pred Diničevom komisijom (komisiju je, na zahtjev njemačkih okupacionih 
vlasti, formirao general Nedić, šef srpske marionetske vlade, da se utvrdi 
odgovornost za puč 27. marta 1941). <i>Dokumenti o Jugoslaviji, </i>br. 10, 
str. 4.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">54 
Kljaković, u <i>Politici, </i>11. </span><span style="font-size:7.0pt">IX</span><span lang="HR" style="font-size:7.0pt;mso-ansi-language:HR"> 
1970.<span style="letter-spacing:
-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">55 
Hoptner, str. 239-240.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jugoslavenska 
vlada održala je svoju riječ, i 25. marta u Beču su Cvetković i 
Cincar-Marković potpisali protokol kojim je Jugoslavija postala član Trojnog 
pakta. Bio je to čin predaje, ali pod danim okolnostima to se knezu Pavlu i 
njegovim ministrima, kao i većini jugoslavenskih političara i generala, činilo 
manjim zlom od beznadnog oružanog otpora. </span><span lang="DE" style="mso-ansi-language:DE">Nema</span><span lang="HR" style="mso-ansi-language:HR"> 
su</span><span lang="DE" style="mso-ansi-language:
DE">mnje</span><span lang="DE" style="mso-ansi-language:HR"> </span><span lang="DE" style="mso-ansi-language:DE">da</span><span lang="HR" style="mso-ansi-language:
HR"> su knez Pavle i njegova vlada bili ideološki i politički protivnici 
Osovine i da su učinili sve kako bi odgodili kobno potpisivanje, ali bez nade u 
efektivnu inozemnu vojnu pomoć nisu mogli više izdržati. Četiri su mjeseca 
pregovora, u svakom slučaju, donijela dovoljno koncesija da potpisivanje učine 
probavljivijim no što bi inače bio slučaj. Protokol je popraćen sa četiri 
klauzule; prve dvije trebalo je objaviti zajedno s objavljivanjem jugoslavenskog 
stupanja u Pakt, druge dvije su trebale ostati u tajnosti. Suština prve 
klauzule glasi: »Njemačka vlada potvrđuje svoju odluku da će u svako vrijeme 
poštovati suverenitet i teritorijalni integritet Jugoslavije.« U glavnom 
dijelu druge klauzule kaže se: »Sile Osovine neće Jugoslaviji upućivati 
zahtjev da dozvoli prelazak ili transport trupa preko jugoslavenskog teritorija.« 
(Ova druga klauzula nije objavljena doslovce, već u parafraziranoj formulaciji 
s kojom su se složile obje potpisnice). Dvije tajne točke sadržavale su 
dodatni sporazum između Jugoslavije i sila Osovine. Prva od njih glasi: »Uzimajući 
u obzir vojnu situaciju, Njemačka i Italija uvjeravaju jugoslavensku vladu, da 
neće iz vlastitih pobuda postavljati bilo kakav zahtjev za vojnu pomoć. Ako bi 
jugoslavenska vlada u bilo koje vrijeme smatrala da je sudjelovanje u vojnim 
operacijama sila potpisnica Trojnog pakta u njenom interesu, ostavlja se 
jugoslavenskoj vladi da u tom smislu učini potrebne vojne sporazume sa silama 
potpisnicama Trojnog pakta.« Druga tajna točka sadržavala je slijedeći bitni 
paragraf: »Prilikom novog određivanja granica na Balkanu, uzet će se u obzir 
interes Jugoslavije za teritorijalnu povezanost s Egejskim morem, proširenjem 
njenog suvereniteta na grad i luku Solun.«<sup>56</sup> Ali u dokumentu nije 
bilo garancije da u budućnosti neće biti nametanja dodatnih obaveza, zavisno o 
promjenama Hitlerovih ratnih planova u odnosu na jugoistočnu Evropu. Ipak su 
knez Pavle, Cvetkovićeva vlada i jugoslavensko vojno rukovodstvo - s nekim značajnim 
iznimkama - smatrali da će pristupajući Paktu, s dodatnim klauzulama što ih 
je vlada uspjela osigurati, sačuvati mir i teritorijalni integritet države bar 
za neko vrijeme. Toje također pružalo mogućnost da se pređe na stranu 
Saveznika kad okolnosti za to postanu povoljnije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">56 
Za puni tekst nacrta ovih točaka vidi <i>DGFP, </i>serija D, svezak </span><span lang="DE" style="font-size:7.0pt;mso-ansi-language:DE">XII</span><span lang="HR" style="font-size:7.0pt;mso-ansi-language:HR">, 
str. 312-315, a za jugoslavensko--njemačku pismenu i usmenu razmjenu mišljenja 
oko potpisivanja protokola o stupanju u Trojni pakt, vidi </span><i><span lang="DE" style="font-size:7.0pt;mso-ansi-language:DE">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 
353-357. Također vidi Hoptner, str. 240-241, 303-305; Čulinović, <i>Dvadeset 
sedmi mart, </i>str. 197-211.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Teško 
je precizno govoriti o reakciji širokih slojeva jugoslavenskog pučanstva na 
potpisivanje Trojnog pakta. Ono što je sigurno poznato, to je činjenica da su 
mnogi ljudi, osobito u Srbiji, iako potpuno svjesni opasnosti ratnog razaranja u 
slučaju odbijanja ili nepriznavanja potpisa, više voljeli rat i okupaciju nego 
predaju, jer </span>su<span lang="HR" style="mso-ansi-language:HR"> vjerovali u 
konačnu pobjedu Engleske, i htjeli su da Jugoslavija na kraju rata bude na 
pobjedničkoj strani. Ali najvjerojatnije je dobar dio stanovništva i u Srbiji, 
a osobito u drugim krajevima, prihvatio potpisivanje kao manje od dva zla, 
upravo kao knez Pavle i njegova vlada.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Protivnici 
pristupanja Jugoslavije Osovinskom savezu bili su: velik dio oficirskog kora 
(posebno niži činovi), dobar dio srpskih političkih voda u Srbiji i u područjima 
izvan Srbije, glavari Srpske pravoslavne crkve, vođe i velik dio članstva 
srpskih organizacija kao što su Srpski kulturni klub, Narodna odbrana, četnička 
organizacija i udruženje rezervnih oficija. Zatim veliki dio stanovništva u 
Srbiji i u drugim krajevima Jugoslavije, te liberali i komunisti u cijeloj 
zemlji. Zadnjih dana prije potpisivanja Pakta, čak i kad su predsjednik vlade i 
ministar vanjskih poslova već bili u Beču, te su grupe sasvim otvoreno izražavale 
svoje protivljenje. Došlo je do masovnih uličnih demonstracija u Kragujevcu, 
Beogradu, Splitu, Sušaku, Ljubljani i drugdje. U svim tim demonstracijama često 
su bili zapaženi članovi i simpatizeri Komunističke partije Jugoslavije. Možda 
po prvi puta nakon mnogo godina širi sloj stanovništva postao je svjestan 
spremnosti Komunističke partije da u tim opasnim vremenima odigra vodeću 
ulogu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Među 
vojskom koju su kontrolirali srpski generali i medu srpskim opozicionim političkim 
strankama, neprijateljstvo prema Paktu imalo je dva usko povezana unutrašnjo-politička 
aspekta. Jedan je od njih bio opozicija regentu knezu Pavlu, koji je pokazivao 
mnogo trpeljivosti prema Hrvatima i sudjelovao je u donošenju sporazuma 
Cvetković-Maček u augustu 1939. Knez Pavle bio je pomalo jalov, engleski 
odgojen intelektualac koji se držao po strani od srpske političke i ekonomske 
elite. Smatralo se da ga umjetnost i književnost zanimaju mnogo više nego 
politika. Odmagalo mu je i to, što su tokom dvije posljednje i ključne godine 
njegove vladavine, i predsjednik vlade Cvetković i drugi stup njegova kabineta, 
dr Maček, bili ljudi tek osrednjeg formata. Opozicija je dakle bila usmjerena 
protiv politike koju je utjelovljavao sporazum Cvetković-Maček, kojeg su mnogi 
Srbi smatrali prevelikim popuštanjem Hrvatima i stoga opasnim po državu. 
Razmjer srpskog nezadovoljstva nije baš bio tajna: već je 25. oktobra 1940. 
njemačko poslanstvo iz Beograda javilo Berlinu da opozicija knezu Pavlu i vladi 
Cvetković-Maček raste medu generalima i srpskim nacionalističkim snagama, i 
da kruže glasine o mogućnosti puča.<sup>57</sup> Očito je postojalo nekoliko 
oficirskih grupa, a ponegdje su u njih bili uključeni i civili, koje su razmišljale 
o zbacivanju režima kneza Pavla. (Neke takve grupe postojale su već 1938. 
godine). Ali nije bilo zavjere koja bi obuhvatila sve grupe i niti jednu od njih 
ne možemo smatrati prethodnicom one grupe generala i oficira srednjeg ranga 
koja je pripremila i izvela puč 27. marta.<sup>58<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">57 
DGFP, serija D, svezak </span><span style="font-size:7.0pt">XI</span><span lang="HR" style="font-size:7.0pt;
mso-ansi-language:HR">, str. 396.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">58 
Čulinović, <i>Dvadeset sedmi mart, </i>str. 248-252.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
tim krajnje teškim martovskim danima 1941, u Beogradu su snaga od ne male važnosti 
bile britanska diplomatska i obavještajna služba, te služba za specijalne 
operacije; one su činile sve moguće da Jugoslaviju odvrate od stupanja u 
Trojni pakt. U slučaju da ti napori ne urode plodom, bile su spremne poduzeti 
sve mjere, uključujući tu i pomoć pri udaru, ne bi li nova vlada obrnula 
odluku svojih prethodnika.<sup>59</sup> Sjedinjene Države vršile su također 
(diplomatskim kanalima i direktnim porukama predsjednika Roosevelta knezu Pavlu) 
određeni pritisak na Jugoslavene da se odupru njemačkom nadiranju, ali taj je 
pritisak imao manji intenzitet od britanskog.<sup>60</sup> Britanci su najmanje 
sedam mjeseci mislili o nekoj vrsti pobune.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">59 
Hoptner, str. 241-243, 275.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">60 
Za američke diplomatske manevre u to vrijeme vidi <i>FRUS 1941, </i></span><span style="font-size:7.0pt">II</span><span lang="HR" style="font-size:7.0pt;mso-ansi-language:HR">, 
937-984.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Britanski 
poslanik u Beogradu </span>Ronald<span lang="HR" style="mso-ansi-language:HR"> 
Campbell javio je 25. jula 1940. da postoji takva mogućnost, te da bi vodstvo 
bilo iz redova srpske patriotske organizacije »Narodna odbrana«. Pobunu bi 
trebalo izvesti istovremeno s pobunom agrarne partije u Bugarskoj, u času kad 
britanska pomoć sa Srednjeg istoka postane moguća. Ali Campbell je smatrao da 
bi preuranjena akcija mogla više štetiti nego koristiti britanskim interesima 
na Balkanu i naredio je svom osoblju da je ne potiču. </span>Foreign<span lang="HR" style="mso-ansi-language:
HR"> Office se složio, ali je smatrao da bi taj plan mogao dobiti na važnosti 
u neko kasnije vrijeme. Pri eventualnom izvođenju plana postojalo je ipak jedno 
ograničenje, naime, da se protiv kneza Pavla neće primijeniti nasilje.<sup>61</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">61 
Za Campbellov telegram iz Beograda i reakciju u Londonu, vidi navedeni prilog </span><span style="font-size:7.0pt">Auty</span><span lang="HR" style="font-size:7.0pt;
mso-ansi-language:HR">, str. 94-95.<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Sa 
svojim pro-britanskim simpatijama i bliskim vezama s grčkom i engleskom 
kraljevskom obitelji, knez Pavle bio je, logično, prava osoba kojoj bi se 
Britanci obratili, ali njegova je glavna briga u tim mjesecima bila da dobije 
neposrednu i dovoljnu pomoć kako bi se odupro Nijemcima. Međutim, upravo to 
Britanci u bližoj budućnosti nisu mogli ni pružiti ni obećati. Prema tome, 
kad se krajem 1940. vidjelo da knez Pavle i njegova vlada nezadrživo kližu 
prema Osovini, Britanci su odlučili da pokušaju s drugačijim pristupom: počeli 
su pritisak na neke grupe protivne knezu Pavlu, iako nisu popuštali ni s 
pritiskom na regenta; kad bi im uspjelo da postignu zbacivanje režima, 
Jugoslaviju bi možda bilo moguće zadržati izvan osovinske orbite. Razmjena mišljenja 
između </span><span lang="DE" style="mso-ansi-language:
DE">Campbella</span><span lang="DE" style="mso-ansi-language:HR"> </span><span lang="DE" style="mso-ansi-language:DE">i</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">Foreign</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Officea</span><span lang="HR" style="mso-ansi-language:HR"> daje naslutiti 
da su britanski predstavnici radili u tako uskoj vezi s nekima od vodećih 
zavjerenika, da su bili u stanju utjecati na stvarno vrijeme izvršenja udara. U 
telegramu od 21. marta Campbell je od </span><span lang="DE" style="mso-ansi-language:
DE">Foreign</span><span lang="HR" style="mso-ansi-language:HR"> Officea zatražio 
savjet da li da prekine odnose s jugoslavenskom vladom u času potpisivanja 
Trojnog pakta i tako ubrza državni udar. Prvim odgovorom </span><span lang="DE" style="mso-ansi-language:DE">Foreign</span><span lang="HR" style="mso-ansi-language:
HR"> Office javio je Campbellu da se ne miče i da prema udaru bude na oprezu, 
ali slijedećeg je dana Eden savjetovao Campbellu da »treba imati na umu da smo 
spremniji riskirati ubrzanje njemačkog napada nego pustiti Jugoslaviju da malo 
po malo sklizne u njemačku orbitu.« Nakon što je Campbell 24. marta poslao 
vijest </span><span lang="DE" style="mso-ansi-language:DE">da</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Hitler</span><span lang="HR" style="mso-ansi-language:
HR"> Jugoslaviji dao ultimatum da priđe Osovini, Eden je ovlastio </span><span lang="DE" style="mso-ansi-language:DE">Campbella</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">da</span><span lang="HR" style="mso-ansi-language:HR"> upotrijebi sva 
raspoloživa sredstva kako bi javno mišljenje i političari shvatili realnost 
trenutka, te da poduzme sve mjere, čak i državni udar kako bi se promijenila 
vlast.<sup>62</sup> Dan nakon što su jugoslavenski predstavnici potpisali 
Trojni pakt, tj. 26. marta, član britanske vlade </span><span lang="DE" style="mso-ansi-language:DE">Leopold</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">S</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Amery</span><span lang="HR" style="mso-ansi-language:HR">, čovjek s brojnim 
vezama u Beogradu, poslao je preko BBC-a uzbuđeni poziv svim Jugoslavenima, ali 
osobito Srbima, nagovarajući ih da spase svoju nacionalnu čast i da ne 
priznaju akcije svoje vlade.<sup>63</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">62 
Eden, str. 262-264.<span style="letter-spacing:-.7pt"><o:p>
</o:p>
</span></span></p>
<span lang="HR" style="font-size:8.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">63 Hoptner, str. 241-242.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_10.htm"><b>Prethodni dokument</b></a></TD>
<TD><a href="40_12.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

