<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_6.htm"><b>Prethodni dokument</b></a></TD><TD><a href="4_14_1_8.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>SPORAZUM IZMEĐU GLAVNOG ŠTABA NOPO BOSNE I HERCEGOVINE I ŠTABA
  BOSANSKIH ČETNIČKIH ODREDA OD 1. OKTOBRA 1941. O FORMIRANJU ZAJEDNIČKOG
  OPERATIVNOG ŠTABA I ZAJEDNIČKIH ORGANA VLASTI NA OSLOBOĐENOJ TERITORIJI<sup>1</sup></strong></p>
<p align="center">ZAKLJUČAK</p>
<p>Sa sastanka prestavnika četničkih i partizanskih odreda na dan 1.
  oktobra 1941. godine u Gori<sup>2</sup> na kojima je došlo do sledećeg sporazuma:</p>
<p>1. Formira se zajednički privremeni operacioni štab između
  vojnih i partizanskih odreda na teritoriji Bosne sa nazivom: &#187;Komanda
  bosanskih vojnih i partizanskih odreda&#171;.</p>
<p>2. Štab biće formiran od tri člana vojno četničkih odreda sa ove teritorije i tri člana iz partizanskih odreda.</p>
<p>3. Mesto operacionoga štaba zajedničke Komande menja se po potrebi.</p>
<p>4. Funkcionisanje štaba počinje 1. oktobra. Štab imade odmah
  da prouči sva vojna pitanja o prestojećim operacijama, radi njihovoga
  brzoga sprovođenja u delo.</p>
<p>5. Štabovi vojnih i partizanskih odreda uputiće lica-članove
  &#8212; za ovaj štab na dan 2. X. 1941. godine snabdevene potrebnim
  dokumentima da su za to upućeni.<sup>3</sup></p>
<p>6. Pri svakome odredu formiraće se pokretni preki sudovi, koji
  će izricati smrtne kazne za dela: pljačku, begstvo iz borbe &#8212; položaja
  &#8212; špijunažu, izdaju, paljevine i zločinstva kako za one na položaju
  tako i za one u pozadinskoj službi.</p>
<p>7. Izvršiti mobilizaciju svega ljudstva od 19 do 50 godina
  starosti, tako da se za operativnu službu &#8212; na položaju &#8212; mobilišu
  ljudi od 19 do 40 godina starosti, a od 40 pa naviše za sve pozadinske
  službe.</p>
<p>8. Prilikom zauzimanja novih mesta postaviće se zajednička vlast.</p>
<p>9. U svima oslobođenim krajevima: selima, opštinama i
  srezovima izabrati narodne odbore, koji će vršiti svu vlast u pozadini.
  Sve dosadašnje vlasti prestaju dejstvovati. Predsednik odbora u sreskom
  mestu biće ujedno i starešina sreza.</p>
<p>10. Pozadina mora biti tako uređena od strane odbora, da odgovara punim zahtevima fronta.</p>
<p>11. Odbor će izdavati potpore u naturi i novcu svima porodicama poginulih, ranjenih ili zarobljenih četnika&#8212;partizana.</p>
<p>Dostavljeno:</p>
<p>Svima sreskim, opštinskim, seoskim vlastima. Komandantima odreda, bataljona na položaju.</p>
<p align="center">Za vojno četnički odred:</p>
<p align="center">1. major Jezdimir S. Dangić<sup>4</sup></p>
<p align="center">2. kap. Sergije G. Mihajlović<sup>5</sup></p>
<p align="center">3. Pero Đukanović<sup>6</sup></p>
<p align="center">Za štab narodno oslobodilačkih (partizanskih) odreda Bosne i Hercegovine:</p>
<p align="center">1. Rodoljub Čolaković<sup>7</sup></p>
<p align="center">2. Slobodan Princip<sup>8</sup></p>
<p align="center">3. Svetozar Vukmanović<sup>9</sup></p>
<br>
<b class=medtxt><p>1 Original (pisan na mašini, ćirilicom) u Arhivu VII, fond
  Arhiva narodnooslobodilačkog rata (dalje: ANOR), k. 1701, reg. br. 13/1.</p>
<p><sup>2</sup> Sastanak je održan u Drinjači (Zvornik). Opširnije, vidi
  Oslobodilački rat, knj. 1, str. 144; R. Colaković, Zapisi, II, str.
  32&#8212;37; dr Zdrav-ko Antonić, Ustanak u istočnoj i centralnoj Bosni 1941,
  Vojnoizdavački zavod, Beograd 1973 (dalje: Z. Antonić, n.d.), str.
  417&#8212;457. Posle potpisivanja sporazuma izdat je zajednički proglas
  narodima Bosne i Hercegovine (Zbornik NOR-a, tom IV, knj. 2, dok. br.
  1).</p>
<p><sup>3</sup> Na sastanku zajedničkog Operativnog štaba 6. oktobra 1941. u
  s. Milici (Vlasenica) detaljnije su razrađene tačke sporazuma (Arhiv
  VII, mf. Lok. muz. br. 2, sn. br. 710 i 711). Međutim, do akcionog
  jedinstva između partizanskih i četničkih jedinica u istočnoj Bosni na
  osnovu tog sporazuma nije došlo, borbena saradnja se odvijala samo na
  nivou partizanskih jedinica i lokalnih četničkih, odnosno ustaničkih
  jedinica.</p>
<p><sup>4</sup> Jezdimir Dangić (1897, Bratunac, Srebrenica &#8212; 1945,
  Sarajevo), žand. major, 1941. komandir Dvorske žandarmerije (posle I
  svetskog rata policijski činovnik u Beogradu, Subotici, Kratovu i
  Vlasenici; od 1926. do 1940. žandarmerijski oficir u Skoplju, Tuzli,
  Virovitici i Zagrebu). Kao komandir Dvorske žandarmerije obezbeđivao
  bekstvo vlade Kraljevine Jugoslavije i kraljeve porodice do Nikšića
  (vidi dok. br. 6, nap. 5). Po dolasku u Beograd u leto 1941 (sa oko 50
  žandarma) povezao se sa kvislinškom upravom Milana Nedića i, u dogovoru
  sa njima, stavio se pod komandu Draže Mihailovića. U istočnu Bosnu
  došao 16. avgusta sa ovlaštenjem Draže Mihailovića da organizuje
  četničke jedinice radi borbe protiv NOP-a. U svim pregovorima sa
  rukovodstvom NOP-a na tom području do kraja 1941. deklarativno bio za
  saradnju i sklapao sporazume o borbenoj saradnji, a istovremeno se
  dogovarao sa ustaško-domobranskim jedinicama NDH i nemačkim okupatorom
  o zajedničkoj borbi protiv NOP-a. Direktne pregovore sa nemačkim
  okupatorom o oružanoj saradnji protiv NOP-a poveo decembra 1941. i
  vodio do aprila 1942. godine. Tada je uhapšen i upućen u
  zarobljeništvo, gde je bio do kraja 1943. Iz zarobljeništva pobegao u
  Poljsku, gde se (u Kra-kovu) predao sovjetskim jedinicama koje su ga
  predale vlastima DFJ. Kao ratnog zločinca i izdajnika, Vojni sud u
  Sarajevu ga osudio na smrt streljanjem i streljan je avgusta 1945. O
  njegovoj saradnji sa neprijateljem, vidi Zbornik NOR-a, tom XII, knj. 2.</p>
<p><sup>5</sup> Kapetan vojske Kraljevine Jugoslavije, u istočnu Bosnu došao
  sa majorom J. Dangićem i sa njim objedinjavao akcije četničkog pokreta
  DM protiv NOP-a na tom području. U svojstvu predstavnika četničkog
  štaba istočne Bosne (novembra-decembra 1941) vodio pregovore sa
  ita-lijanskim okupatorom o saradnji u borbi protiv NOP-a u istočnoj
  Bosni, a po predaji Goražda i Foče četnicima od strane i talijanskog
  okupatora počinio masovna ubistava i zločine nad muslimanskim
  stanovništvom u Foči i okolini.</p>
<p><sup>6</sup> Seljak iz Kravice (Han-Pijesak); u I svetskom ratu iz
  austrougarske vojske prebegao u Rusiju i kao dobrovoljac učestvovao u
  borbama na Solunskom frontu. Jula 1941. organizator oružane borbe
  srpskog stanovništva protiv ustaškog terora u srebreničkom srezu,
  sarađivao sa partizanskim jedinicama. NOP-u pristupio 1943. godine.
  Bio je većnik II zasedanja AVNOJ-a. O njegovom učešću u četničkom
  pokretu DM do kraja septembra 1942, vidi Arhiv VII, Ča, k. 165, reg.
  br. 15/2.</p>
<p><sup>7</sup> Tada je bio politički komesar Glavnog štaba  NOPO Bosne i Hercegovine.</p>
<p><sup>8</sup> Imao nadimak  Seljo;  tada je bio član  Glavnog štaba NOPO Bosne i Hercegovine. Umro od tifusa maja 1942.</p>
<p><sup>9</sup> U NOR-u i kasnije poznat kao Tempo, u to vreme je bio: član VŠ
  NOPOJ, delegat CK KPJ u Bosni i Hercegovini i komandant Glavnog štaba
  NOPO Bosne i Hercegovine.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_6.htm"><b>Prethodni dokument</b></a></TD><TD><a href="4_14_1_8.htm"><b>Sledeci dokument</b></a></TD></TR></TABLE></CENTER>
</body>