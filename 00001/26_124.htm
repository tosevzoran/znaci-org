<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA I</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA I</b><br> 

<CENTER><TABLE border="1"><TR><TD><a href="26.htm"><b>Sadr&#382;aj</b></a></TD>
<TD><a href="26_123.htm"><b>Prethodni dokument</b></a></TD>
<TD><a href="26_125.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="HR" style="font-size:13.0pt;mso-ansi-language:HR">NAPAD 
NA LIVNO</span><o:p>
</o:p>
</b></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Nalazimo se u gustoj borovoj šumici u blizini 
rudnika uglja, nedaleko od Livna. Avgustovski dan </span><span lang="SR-CYR" style="font-size:11.0pt;mso-ansi-language:SR-CYR">— 
</span><span lang="HR" style="font-size:11.0pt;mso-ansi-language:HR">sunčan i 
topao. Raskomotili smo se </span><span lang="SR-CYR" style="font-size:11.0pt;mso-ansi-language:SR-CYR">— 
</span><span lang="HR" style="font-size:11.0pt;mso-ansi-language:HR">poskidali 
obuću i kapute, polegali na kamenjar posut borovim iglicama. Razgovaramo o 
predstojećoj akciji. Rečeno nam je da pripremimo i očistimo oružje. Nagađamo 
gde će se akcija izvesti. Zaključujemo da bi to, najverovatnije mogao biti 
napad na Livno. Toj pretpostavci idu u prilog i naše želje, jer nam se 
usladilo da upadamo u gradove posle Konjica.</span><span lang="HR" style="mso-ansi-language:
HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">U prvi sumrak krećemo prema selu Dobrom. U selu 
kratak zastanak. Komandant, Raja Nedeljković, poziva komande četa na sastanak. 
U jednom šljivaru, pod svetlošću baterijske lampe, saopštio nam je da će te 
večeri u </span><span lang="SR-CYR" style="font-size:11.0pt;mso-ansi-language:
SR-CYR">10 </span><span lang="HR" style="font-size:11.0pt;mso-ansi-language:HR">časova 
</span><span lang="SR-CYR" style="font-size:11.0pt;mso-ansi-language:SR-CYR">3. </span><span lang="HR" style="font-size:11.0pt;mso-ansi-language:HR">sandžačka 
i naša brigada sa bataljonom »Vojin Zirojević« napasti Livno. Naš bataljon 
napada samostan Goricu i fabriku cementa koji se nalaze na oko </span><span lang="SR-CYR" style="font-size:11.0pt;mso-ansi-language:SR-CYR">800 
</span><span lang="HR" style="font-size:11.0pt;mso-ansi-language:HR">metara istočno 
od grada. Samostan i fabriku cementa brane ustaše i domobrani. Levo od nas 
napada </span><span lang="SR-CYR" style="font-size:11.0pt;mso-ansi-language:SR-CYR">2. 
</span><span lang="HR" style="font-size:11.0pt;mso-ansi-language:HR">crnogorski, 
a desno sa pravca Cincara </span><span lang="SR-CYR" style="font-size:11.0pt;mso-ansi-language:
SR-CYR">1. </span><span lang="HR" style="font-size:11.0pt;mso-ansi-language:HR">bataljon. 
Odlučeno je da </span><span lang="SR-CYR" style="font-size:11.0pt;mso-ansi-language:
SR-CYR">1. </span><span lang="HR" style="font-size:11.0pt;mso-ansi-language:HR">četa 
napadne fabriku cementa, </span><span lang="SR-CYR" style="font-size:11.0pt;
mso-ansi-language:SR-CYR">2. </span><span lang="HR" style="font-size:11.0pt;
mso-ansi-language:HR">i </span><span lang="SR-CYR" style="font-size:11.0pt;
mso-ansi-language:SR-CYR">3. </span><span lang="HR" style="font-size:11.0pt;
mso-ansi-language:HR">četa samostan, a Omladinska prostor između fabrike 
cementa i samostana. Pokret u </span><span lang="SR-CYR" style="font-size:11.0pt;
mso-ansi-language:SR-CYR">20 </span><span lang="HR" style="font-size:11.0pt;
mso-ansi-language:HR">časova i </span><span lang="SR-CYR" style="font-size:11.0pt;
mso-ansi-language:SR-CYR">30 </span><span lang="HR" style="font-size:11.0pt;
mso-ansi-language:HR">minuta.</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Posle sastanka odlazimo svaki u svoju četu. Saopštavam 
borcima zadatak bataljona i čete i značaj ovog napada. Naređujemo da se sva 
oprema (porcije, noževi, kašike, i drugo) dobro pritegne ili ostavi u komori, 
da svojom lupom ili odsjajem ne bi otkrila kretanje kolone i sam napad.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">U pola devet je kolona napustila selo, da bi 
kasnije, krivudavom stazom, izbila na glavni put Livno </span><span lang="SR-CYR" style="font-size:11.0pt;mso-ansi-language:SR-CYR">— 
</span><span lang="HR" style="font-size:11.0pt;mso-ansi-language:HR">Šujica. 
Pod vedrim zvezdanim nebom čuje se, bolje reći, osjeća se pritajeno 
promicanje kolone i topot konjskih kopita. Približavamo se Livnu. Na kilometar 
ispred grada bataljon se razvija u četne kolone. Prva i omladinska četa malom 
uvalom skreću s puta desno, prema fabrici cementa, dok drugi deo bataljona ide 
levo, ka malom brdašcu koje se ocrtava na horizontu i dominira nad samostanom. 
Posle petnaest minuta se prvi rafali čuše kod </span><span lang="SR-CYR" style="font-size:11.0pt;
mso-ansi-language:SR-CYR">2. </span><span lang="HR" style="font-size:11.0pt;
mso-ansi-language:HR">čete, koja je naišla na domobransku predstražu. Prva četa 
se odvaja od nas i odlazi prema fabrici cementa, koju još ne vidimo, a mi 
(Omladinska) produžavamo dolinom, bez vodiča.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Na levom krilu otvara se puščana i mitraljeska 
vatra. Po svetlećim mecima vidimo gde se nalaze oružja i naša i</span><span lang="HR" style="mso-ansi-language:HR"> 
</span><span lang="HR" style="font-size:
11.0pt;mso-ansi-language:HR">neprijateljeva. Odmah zatim raketa ispaljena iz 
fabrike cementa osvetli ćelu okolinu. Postaje nam jasno da se nalazima u 
neposrednoj blizini samostana i fabrike. Posmatramo, ležeći, zgradu samostana, 
okruženu velikim drvećem, i ogradu i zgrade fabrike cementa. Rafali iz 
samostana nateraše nas da zauzmemo bolje zaklone. Deo čete nastavlja 
nastupanje prema mostu, ali se uskoro otuda začuše rafali iz bunkera čija je 
posada branila most.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Počeo je opšti napad. Desno od nas, sa okomitih 
stena s pravca Cincara, učestali su rafali mitraljeza i prasak bombi. To </span><span lang="SR-CYR" style="font-size:11.0pt;mso-ansi-language:SR-CYR">1. 
</span><span lang="HR" style="font-size:11.0pt;mso-ansi-language:HR">crnogorski 
bataljon, čisteći kosu iznad Livna, otvara sebi prolaz ka gradu.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Ispred nas, levo, </span><span lang="SR-CYR" style="font-size:11.0pt;mso-ansi-language:SR-CYR">2. 
</span><span lang="HR" style="font-size:11.0pt;mso-ansi-language:HR">crnogorski 
i Kraljevački bataljon,. sudeći po vatri, dokopali su se prvih kuća u gradu.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Kod naše </span><span lang="SR-CYR" style="font-size:11.0pt;mso-ansi-language:SR-CYR">1. 
</span><span lang="HR" style="font-size:11.0pt;mso-ansi-language:HR">čete vatra 
se utišala; trebalo bi da to bude znak da se naši nečujno približavaju 
objektu i spremaju za odlučujući juriš.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Levo od nas </span><span lang="SR-CYR" style="font-size:11.0pt;mso-ansi-language:SR-CYR">2. 
</span><span lang="HR" style="font-size:11.0pt;mso-ansi-language:HR">i </span><span lang="SR-CYR" style="font-size:11.0pt;mso-ansi-language:SR-CYR">3. 
</span><span lang="HR" style="font-size:11.0pt;mso-ansi-language:HR">četa se 
približavaju i obilaze samostan.</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">S jednim vodom krećemo i mi ka samostanu, jer je 
neprijateljeva vatra prema našoj četi slaba. Oprezno smo se približili do 
same zgrade. Osmatramo odakle neprijatelj gađa. Našu stranu niko ne kontroliše. 
Sa zvonika mitraljez neprekidno tuče </span><span lang="SR-CYR" style="font-size:
11.0pt;mso-ansi-language:SR-CYR">2. </span><span lang="HR" style="font-size:11.0pt;
mso-ansi-language:HR">četu. Obilazimo zgradu sa istočne strane, odakle 
neprijatelj ne tuče. Pritajili smo se i osmatramo zgradu. Na prozorima džakovi 
s cementom, a iz malih otvora </span><span lang="SR-CYR" style="font-size:11.0pt;
mso-ansi-language:SR-CYR">— </span><span lang="HR" style="font-size:11.0pt;
mso-ansi-language:HR">puškarnica sevaju plameni jezičci puščane i 
mitraljeske vatre. Niko nas od posade ovog objekta ne primećuje, mada smo 
dospeli neposredno ispod njihovih prozora </span><span lang="SR-CYR" style="font-size:
11.0pt;mso-ansi-language:SR-CYR">— </span><span lang="HR" style="font-size:11.0pt;
mso-ansi-language:HR">puškarnica. Otvorismo vatru i brzo ućutkasmo 
neprijateljevu na prozorima. Međutim, posle kraćeg vremena zasu nas vatra kroz 
podrumske otvore koje ranije nisu bili poseli. Pod zaštitom zida zgrade približavamo 
se podrumskim prozorima i ubacujemo dve bombe. To je bilo dovoljno da se više 
ni jedan metak otud ne ispali.</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">I </span><span lang="SR-CYR" style="font-size:11.0pt;
mso-ansi-language:SR-CYR">2. </span><span lang="HR" style="font-size:11.0pt;
mso-ansi-language:HR">četa je s juga prišla zgradi. Borci navaljuju na teška 
hrastova vrata da bi ih otvorili, ali bez uspeha, jer su ne samo zaključana 
nego i zabarikadirana. Odlučili smo se na smeo korak. Sa vodnikom </span><span lang="SR-CYR" style="font-size:11.0pt;mso-ansi-language:SR-CYR">1. 
</span><span lang="HR" style="font-size:11.0pt;mso-ansi-language:HR">voda, Božom 
Hadživukovićem, i nekoliko omladinaca dovlačimo jedno oboreno i okresano šljivovo 
stablo. Naslonivši ga kao merdevine ispod jednog prozora, popeo sam se uz njega 
i jednom rukom svalio džakove cementa sa prozora, a zatim sam uskočio u 
prostoriju koja je u tom trenutku bila prazna. Kroz otvorena vrata dopirao je iz 
hodnika žagor domobrana. Osetio sam odmah da ih je uhvatila panika. Vraćam se 
prozoru i pozivam Božu da se što pre popne. Uto čujem korake kako se približuju 
sobi. Nisam dugo razmišljao </span><span lang="SR-CYR" style="font-size:11.0pt;mso-ansi-language:SR-CYR">— 
</span><span lang="HR" style="font-size:11.0pt;mso-ansi-language:HR">s puškom i 
pištoljem na gotovs (koje sam čak zaboravio da napunim, što svakako nije 
usamljen slučaj kad su u pitanju ovakvi trenuci!) uskočio sam u hodnik i 
viknuo koliko me grlo služi:</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="SR-CYR" style="font-size:11.0pt;mso-ansi-language:SR-CYR">— 
</span><span lang="HR" style="font-size:11.0pt;mso-ansi-language:HR">Predajte 
se. Dole oružje, inače ćemo vas sve pobiti.</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Grupa od oko dvadeset domobrana, koja je bila u 
neposrednoj blizini, okrenu se prema meni i poče da polaže oružje na pod. Uto 
i Boža ulete i odmah zgrabi jednu zbrojovku s gomile oružja pa s njom pojuri 
na drugi kraj hodnika uzvikujući domobranima da polože oružje.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Osetili smo se kao gospodari situacije: naređujemo 
razoružanim domobranima da siđu dole i sklone barikade sa ulaznih vrata. 
Nekoliko omladinaca koji su uskočili sa Božom Hadživukovićem prebira po 
gomili pušaka i municije. Menjaju svoje stare puške za nove, mauzerke, i pune 
džepove i rančeve municijom. Barikade na ulazu su već raščišćene, i </span><span lang="SR-CYR" style="font-size:11.0pt;mso-ansi-language:SR-CYR">2. 
</span><span lang="HR" style="font-size:11.0pt;mso-ansi-language:HR">i </span><span lang="SR-CYR" style="font-size:11.0pt;mso-ansi-language:SR-CYR">3. 
</span><span lang="HR" style="font-size:11.0pt;mso-ansi-language:HR">četa i deo 
prateće ulaze u samostan na glavna vrata. Komandir </span><span lang="SR-CYR" style="font-size:
11.0pt;mso-ansi-language:SR-CYR">2. </span><span lang="HR" style="font-size:11.0pt;
mso-ansi-language:HR">čete, Moma Stanojlović, puškomitraljezac Jagodić i još 
nekoliko boraca trče na zvonik da vide šta je s mitraljezom koji nas je ćelu 
noć tukao, a koji je umukao tek pred zoru, posle nekoliko rafala iz Jagodićevog 
šarca. Nakon kraćeg vremena vraćaju se noseći teški mitraljez.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Prva četa je, zahvaljujući inicijativi vodnika </span><span lang="SR-CYR" style="font-size:11.0pt;mso-ansi-language:SR-CYR">1. 
</span><span lang="HR" style="font-size:11.0pt;mso-ansi-language:HR">voda, 
Dragana Simića, komandira čete, Milovana Ivkovića, i grupe boraca, pre zore 
likvidirala posadu fabrike cementa. Ona se branila sa zidanih stražarnica </span><span lang="SR-CYR" style="font-size:11.0pt;mso-ansi-language:SR-CYR">— 
</span><span lang="HR" style="font-size:11.0pt;mso-ansi-language:HR">osmatračnica 
postavljenih na fabričkoj ogradi. Sa njih je bilo lako osmatrati i efikasno 
kontrolisati vatru na celom okolnom terenu. Da bi izbegli gubitke u frontalnom 
napadu, Dragan Simić je sa četiri bombaša, iskoristio neravan teren i žbunje 
i privukao se tako da su bombama uništili jednu od stražarnica. Pri tome ih je 
četa potpomagala pojačanim vatrenim dejstvom. Tako je stvorena breša u 
sistemu fabričke odbrane, koju je četa iskoristila da likvidira i ostale 
objekte u fabrici.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
11.0pt;mso-ansi-language:HR">Svanulo je. Borci se razmileli po mnogobrojnim 
prostorijama samostana i pretresaju svaki kutak tražeći skrivene vojnike, oružje, 
municiju i hranu. Zarobljene domobrane smo postrojili u dvorištu samostana. 
Jedan od njih nam je ranije prišao i kazao da među njima ima ustaša u 
domobranskim uniformama. U prvi mah se niko nije javljao, ali kada su osjetili 
da su ih domobrani prokazali ili da će to učiniti, njih nekoliko se sami 
izdvojiše. No njih je ipak malo bilo. Posadu objekata koje smo napadali sačinjavali 
su uglavnom, domobrani. Utoliko je naš zadatak bio lakši. Zahvaljujući tome 
i, pre svega, našem opreznom podilaženju i vestom manevrisanju vatrom i 
pokretom, mi smo savladali ova dva objekta bez žrtava.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="font-size:
9.0pt;mso-ansi-language:HR">Jovan PEJKOVIĆ KEZO</span><span lang="HR" style="mso-ansi-language:HR"><o:p>
</o:p>
</span></p>
<p>
<br>
<CENTER><TABLE border="1"><TR><TD><a href="26.htm"><b>Sadr&#382;aj</b></a></TD>
<TD><a href="26_123.htm"><b>Prethodni dokument</b></a></TD>
<TD><a href="26_125.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
