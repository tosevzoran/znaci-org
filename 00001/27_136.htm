<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_135.htm"><b>Prethodni dokument</b></a></TD>
<TD><a href="27_137.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading151" align="center" style="margin-top:0mm;margin-right:0mm;
margin-bottom:0mm;margin-left:42.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark130"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading15">PUT 
DO VAZDUHOPLOVNE ŠKOL</span></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading15">E</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
vreme donošenja odluke o upućivanju boraca i rukovodilaca Narodnooslobodilačke 
vojske na školovanje u SSSR, januara 1944, Kragujevački bataljon je bio na 
položajima iznad Jajca. Skoro mesec dana trajala je opsada ovog grada. 
Nenaviknuti da se dugo zadržavamo na jednom terenu, bili smo nestrpljivi i u 
nekom stalnom iščekivanju. Događaji su se razvijali i nizali jedan za drugim 
veoma brzo, a mi ih, činilo nam se, nismo mogli pratiti. Kao da smo se bojali 
da neko ne učini nešto više od nas za oslobođenje zemlje. Izgledalo nam je 
da se negde na nekom drugom kraju naše zemlje, tamo gde se mi ne nalazimo, vode 
teže, odlučnije borbe za okončanje tog krvavog rata. Stoga smo očekivali 
neku promenu ili naređenje koje bi nas odvelo tamo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Mesec 
dana ranije je jedna grupa drugova iz našeg bataljona bila upućena u Italiju 
da se kod saveznika obučava za buduće tenkiste. Bilo nam je drago, a u isti 
mah smo bili tužni. Radovali smo se, zato što je to bio znak da postajemo snažniji 
i da će zbog toga rat biti pre završen, a žalostili smo se zato što se 
rastajemo s drugovima s kojima smo delili sva dobra i nedaće rata. Da budemo 
iskreni, pomalo smo im i zavideli, jer postati tenkista ili tako nešto, bio je 
san svakog člana našeg kolektiva.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Mada 
smo svakodnevno vodili borbe s Nemcima, koji su pokušavali da izađu iz grada i 
opljačkaju okolna sela, bili smo sveži i orni za borbu. Nikada nismo osećali 
takvu sigurnost i blizinu naše pobede. U tim okolnostima nije bilo, činilo nam 
se, neumesno pomišljati, možda i snevati o nekom školovanju ili usavršavanju. 
Neki su drugovi davali oduška takvom raspoloženju i na taj način što su na 
krilima mašte, preko raznih članaka u bataljokskim džepnim novinama, već 
bombardovali neprijateljeve položaje iz aviona. Drugi su se, pak, &quot;prisećali&quot; 
da su pre rata leteli na ovom ili onom tipu aviona i imali čak po oko desetak 
eamostalnih letova. Jedan drug nam je pokazao i vidljive ožiljke kao uspomenu i 
dokaz na vreme provedeno u vazduhoplovstvu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Bilo 
je raznih šala na račun ovih i sličnih želja i pričica. Nekima su u ime štaba 
bataljona upućivani &quot;zvanični&quot; pozivi ovakve sadržine: &quot;Da se 
drug Milan Đorđević Janaćko odmah javi u štab bataljona radi upućivanja u 
SSSR na školovanje za pilota. Pri polasku da ostavi sve naoružanje i bolju 
opremu&quot;. Ponekad je bila reč i o drugovima koji uopšte nisu ispunjavali 
ni osnovne uslove za ovakvo školovanje, jer su bili ranjavani i sa nekim 
nepokretnim delovima tela, ali je naređenje — naređenje, i oni su ga 
shvatili ozbiljno i gajili razne iluzije u vezi s tim. Drugima smo upućivali 
pozive, da bismo im na taj način izmamili rezerve duvana. Ovi drugovi bi nam, u 
oduševljenju, davali sve što bismo im zatražili. Neki su ostali bez svojih 
mnogo voljenih pištolja, novih nemačkih čizama, časovnika i drugih etvari, 
uvereni da će tamo gde budu stigli na školovanje dobiti sve što im treba. 
Naravno da su posle ovakvih šala takva &quot;naređenja&quot; primana s više 
nepoverenja.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Zato 
nije čudno što smo poziv koji je tih dana upućen nama nekolicini dobro 
okretali i prevrtali zagledajući ispitivački kurira koji nam ga je doneo, kako 
bismo proverili da se, možda, iza toga ne krije neka već uobičajena šala. 
Tek kada smo se uverili da je poziv pravi, stali smo se radovati, presrećni što 
se baš nama ukazala tako velika čast da postanemo piloti i da idemo u SSSR: 
Skidali smo sa sebe šinjele, pištolje i drugo oružje koje smo neobično 
voleli i čuvali, vadili časovnike, sve rezerve duvana, pa i soli, i predavali 
ih drugovima i drugaricama koji su se tog trenutka našli pored nas.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Kad 
smo stigli na zborno mesto u selo Kovačevce, kod Glamoča, bili smo nalik pre 
na domobrane posle zarobljavanja nego na borce 1. proleterske. Tada smo uvideli 
našu. grešku. Ali bilo je kasno. Nije se imalo kud. Strpljivo smo svako veče 
čekali transportne avione, kojima bismo se prebacili u SSSR na školovanje. A 
njih, kao za inat, nije bilo. To iščekivanje nam je bilo najteže. Obično smo 
iz Kovačevaca odlazili s puno optimizma na aerodrom &quot;Glamoč&quot; u prvi 
sumrak i s komandantom aerodroma, Sretenom Šantićem Šaletom, dreždali tamo 
do kasno ujutro. Od opreme za noćno sletanje i prihvat aviona, komandant 
aerodroma je imao samo nekoliko slabih seoskih fenjera, dobru volju i raspoloženje. 
Za sve vreme čekanja naćulili bismo uši ne bismo li čuli šum avionskih 
motora ili procešivali meteorološku situaciju i mogućnost sletanja aviona na 
ratni aerodrom, pokriven snegom.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Skupljali 
smo se i stiskali jedni uz druge, gurkali n proklinjali onog ko je došao na 
zamisao da nam pri odlasku iz bataljona oduzme šinjele i ćebad. Izgledalo nam 
je da je u najtežoj situaciji bio Žarko Gudžulić Pop iz Kraljevačkog 
bataljona. Visok, mršav, sa krupnim crnim očima i velikim nosom na koštunjavom 
licu, podsećao je na bespomoćnog gavrana sa slomljenim krilom. Stalno se 
gurkao i tražio najtoplije mesto, a dobivao ga je pod uslovom da nam nešto 
otpeva, i to, po mogućnosti, iz repertoara crkvenih pesama, koje je za vreme školovanja 
u bogosloviji naučio. Pristajao je, i mi smo se, sklupčani oko njega, smejali 
i šalili i tako lakše podnosili zimu. Ispreplitali bismo i glave i noge, a u 
odsjaju vatre nazirale su se konture impozantnog Popovog nosa. Ovako sklupčani 
ne bismo dugo vremena izdržali, jer su Gale<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a> 
(Lija) i Radmilo<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a> 
hteli svoje krive noge da po svaku cenu gurnu negde gde je toplije. Tada bi se 
klupko raspadalo i nastalo ponovno &quot;pregrupisavanje enaga&quot;. Opet bi 
Pop bio u sredini, a naslonjeni na njega s jedne i druge strane, Gale i Radmilo. 
Dok je za ovu dvojicu bio problem kako svoje krive noge da utople, dotle je Mane<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a> 
pokušavao da zakloni i gurne negde gde je toplije svoju veliku glavu, koju mu 
je titovka samo jednim malim delom pokrila. Grejući se pored slabe vatre, koju 
je Laza Flegel<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character:footnote">[4]</span></sup></a> 
pokatkad džarkao i održavao, iščekivali smo avione. Steva je tumarao po 
aerodromu, raspitujući se na &quot;komandnom mestu&quot; kod druga Šaleta<sup>5</sup> 
kad će ti avioni već jedanput doći i da li se tu može šta preduzeti. Ali 
oni ne dođoše uopšte. Doduše, &quot;posećivali&quot; su nas više puta, ali 
ne naši — saveznički, već nemački, koji bi nas, katkada, dobro potprašili.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Posle 
punih dvadeset dana strpljivog čekanja, najzad je stigla odluka. Ona je bila nešto 
malo izmenjena, ali svejedno, mi nismo mnogo marili za to, jer ona je ipak 
nosila rešenje. Trebalo je da se odmah pešice prebacimo do obale Jadranekog 
mora, između Zadra i Biograda, gde su nas očekivale ribarske barke, ili, kako 
su ih meštani stručno zvali, leuti.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">I tako smo, idući ka našem 
moru, susretali grupice boraca upućenih na školovanje iz drugih jedinica, i 
slivajući se u jednu opštu grupu, krenuli na veoma dug i naporan put koji nas 
je vodio u ratno vazduhoplovstvo.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Usiljenim maršem prešli smo put 
od Glamoča preko sela Rora, Velikog Tičeva, Resanovaca, Gornjeg Tiškovca, 
Plavna, Mrkog Polja, Kistanja, Banjevca do mora, kod Vranskog jezera. Put smo 
prevalili za 69 sati. Često smo prolazili kroz teritoriju koju je neprijatelj 
držao. Tada bismo, koristeći se bogatim iskustvom iz rata, brzo i bez žrtava 
obilazili i savlađivali sve prepreke na našem maršu.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Prvog maja 1944. godine naš mali 
konvoj ribarskih barki otisnuo se od obale i zaplovio prema Kornatima, morem 
koje je neprijatelj kontrolisao. Bezbroj upaljenih vatara na otocima i obali svečano 
je obeležavao praznik rada — Prvi maj, koji su tu, nadomak nemačko-ustaških 
garnizona i plovnih borbenih jedinica, proslavljale naše jedinice i meštani 
okolnih sela. Ovaj veličanstveni prizor izazvao je u našim srcima radost i 
neku naročitu sigurnost.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:
SR-CYR" class="Bodytext4Spacing2pt">Stevan ROGLIĆ</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" align="left" style="margin-left:22.0pt;text-align:left;
line-height:10.45pt;mso-line-height-rule:exactly;tab-stops:29.1pt;background:
transparent"><a style="mso-footnote-id:ftn1" href="#_ftnref1" name="_ftn1" title><span class="Bodytext41"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[1]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext41"> Драгољуб 
    Петровић</span></p>
  </div>
  <div style="mso-element:footnote" id="ftn2">
    <p class="Footnote1" align="left" style="margin-left:22.0pt;text-align:left;
line-height:10.45pt;mso-line-height-rule:exactly;tab-stops:28.95pt;background:
transparent"><a style="mso-footnote-id:ftn2" href="#_ftnref2" name="_ftn2" title><span class="Bodytext41"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[2]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext41"> Радм&lt;ило 
    Вуксановић</span></p>
  </div>
  <div style="mso-element:footnote" id="ftn3">
    <p class="Footnote1" align="left" style="margin-left:22.0pt;text-align:left;
line-height:10.45pt;mso-line-height-rule:exactly;tab-stops:29.1pt;background:
transparent"><a style="mso-footnote-id:ftn3" href="#_ftnref3" name="_ftn3" title><span class="Bodytext41"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[3]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext41"> Милан Ђорђевић</span></p>
  </div>
  <div style="mso-element:footnote" id="ftn4">
    <p class="Footnote1" align="left" style="margin-left:22.0pt;text-align:left;
line-height:10.45pt;mso-line-height-rule:exactly;tab-stops:29.2pt;background:
transparent"><a style="mso-footnote-id:ftn4" href="#_ftnref4" name="_ftn4" title><span class="Bodytext41"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[4]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext41"> Лазар Савићевић</span></p>
  </div>
</div>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_135.htm"><b>Prethodni dokument</b></a></TD>
<TD><a href="27_137.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
