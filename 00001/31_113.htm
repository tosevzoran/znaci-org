<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_112.htm"><b>Prethodni dokument</b></a></TD>
<TD><a href="31_114.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">&quot;DIJETALNA 
ISHRANA&quot; NA ZELENGORI</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:11.0pt;line-height:91%"><span lang="DE" style="mso-ansi-language:DE">Nema 
šta, mora se priznati da su naši intendanti još poodavno, ako ne pre a ono 
bar od Sutjeske, pristupili organizaciji &quot;savremenije&quot; ishrane naše 
vojske. Došli smo, zapravo, na ideju da uvedemo &quot;meni&quot;, da ne bi 
jednoličnost postala neugodna po apetit boraca.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Još u okruženju na Zelengori hranili smo se po tim savremenim metodama, a 
&quot;meni&quot; su propisivali intendanti. Možda zato, na prvi pogled, izgleda 
čudno što je za sve vreme okruženja izrađen i važio samo jedan 
&quot;meni&quot;. Malo čudno ali, verujte, imalo je to svog opravdanja, i 
razloga. Evo samo dva, ubedljiva.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">S nama su se 
tada (prvi put) našli predstavnici savezničkih armija. Njihove vojne misije 
bile su s nama i obećano je kako će nas obilno pomagati oružjem, municijom, 
odećnom opremom, hranom, lekovima. Znali su i naši intendanti za ova obećanja 
ali su, kao dobri političari, a i još bolji vojnici, ovako cenili situaciju:</span></p>
<p class="MsoNormal" style="line-height:91%"><span lang="EN-GB">— Oružje i 
municija preči su od hrane. Preči su i lekovi od hrane. Jeste da je naša 
zemlja agrarna ali, brate, nije baš toliko siromašna da ne bi mogla ishraniti 
svoju vojsku. Prema tome, neka obećanja ostanu za oružje, municiju i lekove, a 
mi ćemo hranu obezbeđivati iz mesnih izvora.</span></p>
<p class="MsoNormal" style="margin-top:1.0pt"><span lang="DE" style="mso-ansi-language:
DE">Drugi razlog svodio se na ovaj komentar:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— I kad bismo pristali da nam saveznici šalju hranu, i to dosta hrane, ko 
bi se, brate, petljao (ovde intendanti ponovo pokazaše svoje sklonosti i 
sposobnosti da proniču u dalju budućnost, u savremen način ishrane) i sa više 
&quot;menija&quot; stvarao političkim komesarima glavobolje? ... Eto, zna se da 
se sa više &quot;menija&quot; kuvari više zamaraju, jer ovde su drva sirova, 
slabo gore, a i neka ognjišta ne vuku baš dobro. Slaba promaja na Zelengori, 
šta li?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Intendanti stvaraju pretpostavke. Jednog dana, recimo, svi borci 1. čete 1. 
bataljona, kao za inat, traže &quot;meni&quot; broj jedan, a njega nestalo. 
Kuvari nude &quot;meni&quot; broj dva, tri, pet... ali — jok! &quot;Broj 
jedan, ili nećemo ručati!&quot; — kažu, pretpostavimo borci.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">I eto belaja! 
Komesari moraju da drže političke časove, da ubeđuju borce, a kuvari su 
prinuđeni da bace toliku hranu! Kakva šteta!</span></p>
<p class="MsoNormal" style="line-height:91%"><span lang="EN-GB">I, pošto rat 
traži što jednostavnije i što uspešnije rešenje, odlučiše intendanti:</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Iz vlastitih mesnih izvora — jedan &quot;meni&quot;. Jedan za sve, i kvit!<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Sastav 
&quot;menija&quot;: predjelo — nije davano (pa, ljudi moji, rat je i kome bi 
padalo na pamet da u ratu zahteva još i predjelo!?; supe — čorbe — takođe 
nisu davane (na Zelengori, i pored svih nastojanja intendanata, mirođije se 
nisu mogle pronaći, a ko je video da čorba valja bez mirođije!?; glavno jelo: 
parče goveđeg, ovčeg ili konjskog mesa, skuvanog u običnoj vodi, bez soli.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">So 
nije stavljana u hranu iz više razloga. Pre svega, nije bilo podesne ambalaže, 
a u običnim vrećama ovlaži so na Zelengori i kuvari se moraju mučiti da 
razbijaju grumenje. Sem toga, slana hrana traži mnogo pića, a piće uopšte 
nismo davali, jer smo od naših očeva i dedova čuli kako je elita Ka und Ka 
vojske (Ličani, Bosanci i Kordunaši) mnogo ginula kad se napije ruma. Mi smo 
svesno i namerno odbacili zastarelu parolu: &quot;Bez ruma nema šturma!&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ko je to još video da opijamo ljude i da nam ginu i tamo gde nije 
potrebno — rekoše intendanti. — A kad već piće ne dajemo, ljudi bi morali 
da piju mnogo vode, obične vode. </span><span lang="EN-GB">Planinska voda, 
opet, oštra pa i to može<b> </b>da škodi. Mnogo.</span></p>
<p class="MsoNormal" style="margin-top:1.0pt"><span lang="EN-GB">Zato je 
najjednostavnije bez soli i — kvit!</span></p>
<p class="MsoNormal" style="line-height:91%"><span lang="EN-GB">Hleb takođe 
nismo davali. Jer, već tada smo znali (ne samo naslućivali) da ćemo od 
agrarne, posle rata, izgrađivati industrijski razvijenu zemlju. A u takvim 
zemljama ljudi vrlo malo jedu hleb.</span></p>
<p class="MsoNormal" style="margin-top:1.0pt"><span lang="DE" style="mso-ansi-language:
DE">E, a mi smo hteli da idemo još dalje!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U ovoj muci ukinućemo hleb potpuno. Ljudi će se na to navići i posle — 
ako bude dobro išlo sa agrarnom reformom, nacionalizacijom, eksproprijacijom i 
melioracijom već ćemo lako uvesti hleb u obrok. Bude li tu belaja, bar ljudi 
neće tražiti hleb — navići će se.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Umesto kolača 
(melšpajza, kako to mi kažemo), šačica skuvanih kukuruznih zrna (dok je 
teklo) ili žita — ječma ili zobi, jer pšenica nije uspevala te godine na 
Zelengori.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kao drugo, 
dodatno sledovanje, za one koji su ješniji, sladokusniji i vredniji, po sistemu 
samoposluge i dotura sebi: koprive, bukov list, cremuša, zečija sočica, ljutić 
(ovo sve i zbog vitamina), zatim meso od konjske crkotine ili crna i bela cižigerica, 
pa i crevca — za one koje se slabo orijentišu po mirisu i stignu poslednji. </span><span lang="EN-GB">I 
to neograničeno. </span><span lang="DE" style="mso-ansi-language:DE">Koliko ko 
nađe.<o:p>
</o:p>
</span></p>
<p class="MsoNormal"><span lang="EN-GB">Eto! To je sve. I šta bi više? ...</span></p>
<p class="MsoNormal"><span lang="EN-GB">Kad smo posle bitke na Sutjesci 
analizirali rezultate, uspehe i neuspehe ovakve ishrane, zaključili smo da smo 
pogrešili što smo ovaj poslednji obrok — ovo dodatno sledovanje uopšte 
uvodili. Ili što bar nismo ograničili količine, jer bilo je i posledica. Bilo 
ih je pojedinačnih, a i masovnih. Težih i lakših. </span><span lang="DE" style="mso-ansi-language:DE">Jedni 
su se žalili da po sedam dana nemaju stolicu. Drugi, opet, nisu takoreći gaće 
vezivali, nego ih stalno držali rukama, u pripravnosti i stalno trčkarali 
pored kolone!<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Nije 
jednostavna stvar ispasti iz kolone. Prvo, to vojnički nije dozvoljeno, kvari 
se red i poredak u koloni. Drugo, zbog vlastite kože nije bilo preporučljivo 
ostati za kolonom, jer nikad se nije znalo &quot;u kom grmu leži zec&quot;.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">I lekari su 
intervenisali. Nisu hteli dozvoliti da se posle kaže: zatajio sanitet. </span><span lang="EN-GB">Pregledali 
ljude, davali savete, pa i lekove. &quot;Čaj bez šećera, od iglica jelove četine&quot;.</span></p>
<p class="MsoNormal"><span lang="EN-GB">Ali jedan slučaj je bio teži i čajevi 
nisu pomogli.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal"><span lang="EN-GB">— Pacijent: Milan Ćup, komesar 2. 
bataljona.</span></p>
<p class="MsoNormal"><span lang="DE" style="mso-ansi-language:DE">— Lekar: 
Julka Mešterović.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Dijagnoza: 
zna se šta je.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Rešenje: 
stroga dijeta.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Svi su 
poznavali druga Ćupa kao vrlo simpatičnog, vedrog i umiljatog mladića. Svi su 
ga cenili i voleli, kako pretpostavlieni i njemu ravni, tako i još više borci, 
čiji je on bio starešina.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U konkretnom 
slučaju, svi su ga žalili.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Kako to baš 
njemu da se desi? </span><span lang="EN-GB">I to u takvoj formi. </span><span lang="DE" style="mso-ansi-language:DE">Nikako 
da ga prođe.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Lekari su sve 
poduzeli.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Dr Julka se 
posebno zauzimala da ga spasi, ali čajevi od četine nisu pomagali.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Naljutio se 
drug Ćup na lekare, pa i na drugaricu Julku. Naljutila se i drugarica Julka na 
njega.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Kakvi ste 
mi vi lekari, kad ne možete izlečiti jednu običnu sraćku?! — rekao je na 
kraju drug Ćup.<o:p>
</o:p>
</span></p>
<p class="MsoNormal"><span lang="EN-GB">Na to mu je drugarica Julka napisala 
recept, i to pravi recept na latinskom jeziku, i rekla:</span></p>
<p class="MsoNormal"><span lang="EN-GB">— Predaj ovo referentu sanitetske 
brigade i to je zadnje što ja mogu da ti pomognem.</span></p>
<p class="MsoNormal"><span lang="EN-GB">Očekujući spasonosno rešenje od 
recepta napisanog na latinskom, drug Ćup je odmah otišao kod referenta 
saniteta brigade, druga Bože &quot;Bez greške&quot; i predao mu recept.</span></p>
<p class="MsoNormal"><span lang="EN-GB">— Pravi ovaj lek i spasavaj — rekao 
je drug Ćup i dodao: — Drugarica Julka je rekla ako taj lek ne pomogne, onda 
za mene nema spasa.</span></p>
<p class="MsoNormal"><span lang="EN-GB">Gledajući recept, referent saniteta se 
grohotom zasmejao.</span></p>
<p class="MsoNormal"><span lang="EN-GB">— Znaš li šta piše na ovom receptu? 
— upita Ćupa i, ne čekajući odgovor, odmah dodade:</span></p>
<p class="MsoNormal"><span lang="DE" style="mso-ansi-language:DE">— Piše: 
&quot;Stroga dijeta u trajanju od tri dana. </span><span lang="EN-GB">Od hrane 
uzimati samo i isključivo S U T L 1 J A Š, ali samo bez ŠEĆERA<span style="font-variant:small-caps">&quot;. 
</span></span><span lang="DE" style="mso-ansi-language:DE">Nazdravlje sutlijaš 
na Zelengori! — završi referent saniteta.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— 
Nazdravlje! — ponovi bolesnik i poče na licu mesta da dreši gaće.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Đuro BAJIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_112.htm"><b>Prethodni dokument</b></a></TD>
<TD><a href="31_114.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

