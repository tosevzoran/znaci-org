<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_253.htm"><b>Prethodni dokument</b></a></TD>
<TD><a href="31_255.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">DVOGLEDOM 
DO NEPRIJATELJSKIH TOPOVA</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="text-indent:19.0pt;line-height:91%"><span lang="EN-GB">&nbsp;<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="EN-GB">U 
popodnevnim časovima 1. januara 1945. godine 1. bataljon je zaposjeo položaje 
ispred sela Đeletovaca, sa 1. četom na samoj obali Bosuta, a ostalim desno od 
nas. S druge strane Bosuta su jedinice 21. divizije. Smjenili smo neku našu 
jedinicu i naslijedili njihove zaklone, zemunice i osmatračnice. Zima je bila 
jaka, a nama je predstojao dug boravak na tim položajima pa smo odmah preduzeli 
sve mjere da se što bolje i udobnije smjestimo.</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="EN-GB">Obuka 
koju smo za vrijeme odmora izvodili mnogo nam je sada koristila. Po prvi put u 
toku rata našli smo se pod zemljom i brzo se na to privikli. Narednih dana se 
razvilo takmičenje među odeljenjima i vodovima: ko će bolje urediti svoju 
zemunicu, čiji položaj će biti uredniji.</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="EN-GB">Osmatračnice 
i dežurna oružja smo postavili na položaje, a četa se odmarala. </span><span lang="DE" style="mso-ansi-language:DE">Hrana 
je dobra. Sa političkom nastavom produžili smo kao da odmor nije ni prekinut. </span><span lang="EN-GB">Otpočeli 
smo i sa pripremom zidnih novina.</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="EN-GB">Imamo 
i telefon koji smijemo upotrebiti samo u hitnim slučajevima. Povjerljivi 
razgovori su zabranjeni, jer zato koristimo kurire. </span><span lang="DE" style="mso-ansi-language:DE">Zatišje 
je na cijelom frontu. Nije se čulo nikakvo puškaranje ni lijevo ni desno, ali 
nam je rečeno da neprijatelj vrši pripreme i da će pokušati sa probojem 
fronta, ili bar sa napadima na pojedine dijelove položaja. </span><span lang="EN-GB">Bili 
smo na oprezi.</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="EN-GB">Predveče 
4. 1. dođe nam i zamjenik komandanta brigade Nikola Pećanac. Obišao je položaje 
čete i stekli smo utisak da je zadovoljan. Interesovao se za način obezbeđenja, 
smeštaj boraca i njihovo raspoloženje. Potom je izišao na jednu od osmatra</span><span lang="HR" style="mso-ansi-language:
HR">č</span><span lang="EN-GB">nica</span><span lang="EN-GB" style="mso-ansi-language:
HR"> </span><span lang="EN-GB">i</span><span lang="EN-GB" style="mso-ansi-language:
HR"> </span><span lang="EN-GB">pomo</span><span lang="HR" style="mso-ansi-language:
HR">ć</span><span lang="EN-GB">u</span><span lang="EN-GB" style="mso-ansi-language:
HR"> </span><span lang="EN-GB">dvogleda</span><span lang="EN-GB" style="mso-ansi-language:
HR"> </span><span lang="EN-GB">po</span><span lang="HR" style="mso-ansi-language:
HR">č</span><span lang="EN-GB">eo</span><span lang="EN-GB" style="mso-ansi-language:
HR"> </span><span lang="EN-GB">pretra</span><span lang="HR" style="mso-ansi-language:
HR">ž</span><span lang="EN-GB">ivati</span><span lang="EN-GB" style="mso-ansi-language:
HR"> </span><span lang="EN-GB">neprijateljske</span><span lang="EN-GB" style="mso-ansi-language:HR"> 
</span><span lang="EN-GB">polo</span><span lang="HR" style="mso-ansi-language:HR">ž</span><span lang="EN-GB">aje</span><span lang="HR" style="mso-ansi-language:HR">. 
</span><span lang="EN-GB">Neo</span><span lang="HR" style="mso-ansi-language:HR">č</span><span lang="EN-GB">ekivano</span><span lang="EN-GB" style="mso-ansi-language:HR"> 
</span><span lang="EN-GB">nas</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">pozvao</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">pokazao</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">usamljeno</span><span lang="EN-GB" style="mso-ansi-language:HR"> 
</span><span lang="EN-GB">drvo</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">daljini</span><span lang="EN-GB" style="mso-ansi-language:HR"> 
</span><span lang="EN-GB">preko</span><span lang="EN-GB" style="mso-ansi-language:HR"> 
</span><span lang="EN-GB">Bosuta</span><span lang="HR" style="mso-ansi-language:HR">. 
</span><span lang="EN-GB">Vidjeli smo ga.</span></p>
<p class="MsoNormal" style="text-indent:12.0pt;line-height:91%"><span lang="EN-GB">— 
Desno od onog drveta — govorio nam je — nešto se nazire iza nanosa snijega. 
Pretpostavljam da su topovi koje su Nemci zaplenili od 21. divizrje. </span><span lang="DE" style="mso-ansi-language:DE">Sigurno 
ih nisu stigli izvući. Sa vodom izviđača i sa svoja dva voda pokušajte ih noćas 
izvući. U protivnom, uništite ih. </span><span lang="EN-GB">Dobićete i 
minere. Po povratku me izvijestite. Komandantu bataljona Tomiću ja ću javiti o 
tome — reče na kraju, pozdravi se i ode Pećanac.</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Dobiveni 
zadatak nas je zabrinuo. Treba ići preko Bosuta, a svaki prelazak rijeke je 
neprijatan. </span><span lang="EN-GB">Most srušen i samo patrljci nosača vire 
iz leda. Preko njih nabačeno brvno, koje je na ovoj hladnoći bilo ledenom 
korom obmotano. A za led na reci čovjek nikad nije siguran da će izdržati, 
pogotovo ako ga pojure preko leda. Nama se i to moglo desiti. No, na zadatak se 
moralo ići.</span></p>
<p class="MsoNormal" style="text-indent:18.0pt;line-height:91%"><span lang="EN-GB">U 
sumrak nam je došao i komandant bataljona Tomić, da bi lično organizovao našu 
akciju i precizirao zadatak. Po završenoj večeri pozvasmo komandire i 
politdelegate vodova i upoznasmo ih sa zadatkom. </span><span lang="DE" style="mso-ansi-language:DE">Diskusije 
nije bilo. Kompletirani i ojačani sa tri Hajderova<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
minera krenusmo na rijeku. Treći vod osta na položajima, spreman da nas 
prihvati ako ustreba. To će, kako nam je Tomić rekao, i minobacačlije učiniti.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Više 
od pola sata smo prelazili preko zaleđenog brvna. </span><span lang="EN-GB">Klizavo 
do zla boga, a ponekom je i kuraži nedostajalo. Kad je i poslednji borac prešao 
krenuli smo oprezno u određenom pravcu. Izviđači, ogrnuti bijelim mantilima, 
išli su ispred nas. Uz put smo naišli na napušten salaš. Ocijenili smo da bi 
bilo dobro četu skloniti od ciče, dok izviđači ne ispitaju teren i ne 
otkriju topove. Nakon podužeg čekanja komandir izviđačkog voda se pojavi i 
obavijesti nas da nema ni neprijatelja, ni topova. Bili su kaže kod drveta i 
desno od njega, ali ništa nema. Pošteno govoreći bila je to prijatna vijest i 
za mene i za borce. Željeli smo što prije nazad u topla skloništa, a bilo je 
vremena i da se odspava. Ne razmišljajući puno povedoh četu putem kojim smo i 
došli.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Po 
dolasku na položaj odmah okrenuh telefon, porazgovarah sa telefonistkinjom, a 
onda je zamolih da me poveže sa zamjenikom komandanta brigade. Nakon 
legitimisanja, počeo sam samouvjereno:</span></p>
<p class="MsoNormal" style="margin-top:3.0pt;line-height:91%"><span lang="EN-GB">— 
Postavljeni zadatak smo u potpunosti izvršili. Pošao sam sa četom kako je i 
naređeno, došli do drveta, a onda desno od njega, kad tamo, a ono ni topova ni 
Švaba! Povukli se valjda i odnijeli ih. Sigurno su primijetili tvoj dvogled juče 
i prozreli da im se nešto sprema — pokušao sam biti i duhovit.</span></p>
<p class="MsoNormal" style="line-height:91%"><span lang="EN-GB">— Ako je tako, 
dobro je — čuh ozbiljan glas. — No, čudno je da ih baš noćas odvuku, kad 
već dva dana tamo stoje! I zašto po noći? U redu, vidjećemo — reče na 
kraju.</span></p>
<p class="MsoNormal" style="line-height:91%"><span lang="EN-GB">Čuvši ovo, 
pokolebah se. </span><span lang="DE" style="mso-ansi-language:DE">Nesta 
sigurnosti, nesta raspoloženja za šalu. </span><span lang="EN-GB">Pokušao sam 
se izvući, ali moram priznati nespretno. Mucao sam o tome kako su izviđači išli, 
kako su se zadržali, kakav su izvještaj podnijeli, a crvenio sam se. Već sam 
video i Marka Rodića kako sa imenima krivaca, pribelježenim u blokčiću, čeka 
da partijski sastanak počne, i Tomića kako na sastanku komandi četa smireno i 
ozbiljno analizira propust, a onda mi sinu da mogu pomisliti i da sam se uplašio, 
da nisam smio ići dalje. Da bih se izvukao obećah da ću ponovo poći na 
zadatak, sa čime se i on složi i reče da će mi uputiti jednu četu iz čitavog 
bataljona da bismo to zajednički izveli. &quot;Sigurno je posumnjao u naše 
mogućnosti&quot; — mislio sam. Pošto se Tomiću nisam javio po povratku, 
odlučio sam da ga ni sada ne obavještavam. Smatrao sam da ću se lakše 
opravdati kad zadatak izvršim. Po treći put sam te noći poveo četu preko 
zaleđenog brvna. </span><span lang="DE" style="mso-ansi-language:DE">Čuo sam 
proteste boraca, a ništa im nisam mogao reći. Osjećao sam se krivim. Sreća 
je što je januarska noć duga. Komesara čete iz 4. bataljona, druga Moraču 
sam upoznao sa malerom koji mi se te noći desio. </span><span lang="EN-GB">Peckao 
me i umirivao!</span></p>
<p class="MsoNormal"><span lang="EN-GB">Ni na pamet mi nije padalo da ponovo 
svratim u napušteni salaš. Izviđači su pipkali teren, a mi smo ih oprezno 
slijedili, sve dok nismo izbili do ispod cilja. Uočili smo usamljeno drvo, 
ugledali smo i topove, ali tu je bila i grupica Švaba koja je vukla snoplje 
kukurzovine da bi utoplila svoja skloništa. Mi smo njih prvi otkrili, a to nam 
je omogućilo da pređemo u jednovremen i iznenadan napad. Brzo smo se obračunali. 
Bilo ih je znatno manje no što smo očekivali. Odeljenje jedno, možda vod — 
predstraža u svakom slučaju. </span><span lang="DE" style="mso-ansi-language:
DE">Tri su ostala mrtva ostali su pobjegli. Pošli smo u potjeru, toliko da 
minerima stvorimo vremena da u miru obave svoj losao. I dok su se eksplozije čule, 
počeli smo se povlačiti. Neprijateljska artiljerija tuče nasumce. Naše 
minobacačlije im odgovoriše istom mjerom.<o:p>
</o:p>
</span></p>
<p class="MsoNormal" style="text-indent:16.0pt;line-height:91%"><span lang="DE" style="mso-ansi-language:DE">Vraćali 
smo se sa izvršenog zadatka bez gubitaka, sa dva zaplijenjena &quot;šarca&quot;, 
jednom mašinkom, nekoliko pušaka i podosta municije. U skloništima je bilo 
mnogo prijatnije nego posle prvog povratka. Jedina briga mi je bila kako 
opravdati pred Tomićem i partijskom organizacijom propuste koje sam te noći učinio.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Đuro ĐURICA</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Jovan Hajder, komandir inžinjerijske čete 3. brigade<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_253.htm"><b>Prethodni dokument</b></a></TD>
<TD><a href="31_255.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

