<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_76.htm"><b>Prethodni dokument</b></a></TD><TD><a href="4_14_1_78.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 77</strong></p>
<p align="center"><strong>IZVEŠTAJ DOBROSAVA JEVĐEVIĆA OD APRILA 1942. DRAŽI MIHAILOVIĆU O
  VOJNO-POLITlCKOJ I EKONOMSKOJ SITUACIJI U BOSNI, HERCEGOVINI I
  DALMACIJI I O SARADNJI ČETNIKA SA ITALIJANSKIM OKUPATOROM U BORBI
  PROTIV NOP-a<sup>1</sup></strong></p>
<p>Odgovoreno 9/V da radi sve u vezi sa Birč[aninom]</p>
<p>Iz Splita Dobr[osav] Jevđević<sup>2</sup></p>
<p>Gospodine đenerale,</p>
<p>Dostavljam Vam kratak izveštaj o vojničkim, političkim i privrednim
  prilikama u krajevima, na koje se proteže moja aktivnost. Ima masa
  pozitivnih dokaza, da se od strane Osovine na Balkanu spremaju
  operacije velikog stila.<sup>3</sup> Vrhovna komanda nemačkih balkanskih snaga
  premeštena je u Sarajevo.<sup>4</sup> Određeno je, da se sa nemačkim i
  italijanskim vojnim snagama obezbedi 7 paralelnih komunikacionih
  linija sa Bugarskom od Elbasana do rumunske Dobrudže. Kao najvažniju
  specijalno za italijansku vojsku smatraju liniju Metković &#8212; Mostar &#8212;
  Sarajevo &#8212; Višegrad &#8212; Stalać. Zato je pored nemačkih trupa stavljeno u
  pokret 8 italijanskih divizija i to Murđe, Mesina, Emilija, Sassari,
  Pusterija, Peruđija, Taurinense, Caciatori, sa tri tenkovske brigade i
  poljskom i lakom artiljerijom, te dva puka ženiskih trupa koje imaju da
  izgrađuju bunkere duž cele te linije. Sabirni su centri italijanske
  vojske Alipašin most u Nevesinje a operativni pravci Sarajevo &#8212;
  Višegrad i Nevesinje &#8212; Foča &#8212; Ustiprača &#8212; Višegrad. Celokupno
  snabdevanje vrši se preko luke Metković. Luka je primitivna, bez
  kontraavionske artiljerije, a njeno uništenje paralisalo bi ishranu cele
  armije. Postoje tri verzije o ovim masovnim pokretima trupa. Prva
  govori o spremanju napada na Tursku u njen prilog ide fakat da su
  Italijani formirali osmu novu armiju i dali joj za komandanta Đenerala
  Garabolta,<sup>5</sup> da pozivaju u Rim muslimanske prvake iz svih krajeva da ih
  tamo preparira poznati anglofob vrhovni jerusalimski muftija El
  Husein,<sup>6</sup> te da se hapse mnogi Muslimani. Druga je verzija da su to
  preventivne mere protiv pokušaja engleske invazije na Balkan, a treća
  je da se radi o integralnoj pacifikaciji pobunjeničkih sektora u
  Hrvatskoj. Italijanske trupe su odlično opremljene, relativno dobro
  hranjene, ali nemaju uopšte borbenog duha, osim oficira, koji ne vode
  rat iz ubeđenja da će ga dobiti nego samo iz razloga profesionalnih i
  karijernih. I Nemci pokazuju neobično interesovanje za te vojne
  pokrete i za umirenje Bosne. U vezi sa tim dolazio mi je šef nemačke
  vojne političke službe iz njihovog glavnog štaba, da pita može li se
  umiriti Bosna i sarađivati sa njima u borbi protiv komunista, kao što
  su izvešteni da se sa-rađuje sa Italijanima. Ja sam mu odgovorio da
  zato nedostaju psihološki preduslovi, da je Italija ispunila naš zahtev
  i iz svih krajeva u kojima operišu četnici odstranila sve ustaške i
  druge hrvatske trupe. A dok postoje hrvatske trupe u nekom srpskom
  kraju stanovništvo se ne diferencira nikako drukčije nego samo
  antiustaški. Savetovao sam mu, da taj kraj predaju đeneralu Nediću ili
  Italiji, a da drukčije nikada neće imati mira. Nezavisno od ovoga
  njihov glavni komandant general Bader<sup>7</sup> pozvao je iz Istočne Bosne Srbe
  da se vrate kućama garantujući im život i imetak, bez obzira na
  hrvatske vlasti, ali sumnjam da će imati uspeha. Želim da vam svakako
  stavim na srce to pitanje Istočne Bosne. Poslije smrti pokojnog majora
  Todorovića njen najistočniji deo pao je u ruke partizanima, a sada
  poslije Dangićeva poraza sva je u rukama partizana i ustaša, a sada se
  još na nju sručuju tolike divizije. Narod je patrijarhalan i nacionalan
  do srži. Komunisti koji su imali inteligentnije vodstvo i školovanije
  agitatore preveli su ga žedna preko vode u partizane pod firmom narodne
  vojske<sup>8</sup> čuvajući se da mu nameću zvezde i druge komunističke ambleme.
  Ostao je bez hrane, bez semena i bez vojne zaštite na milost i nemilost
  dušmanina. Radi se o četvrt miliona najčestitijih srpskih duša, pa
  činite šta znate i možete. Mi smo imali nameru da posle likvidacije
  partizanske kuge u Hercegovini krenemo sa svim raspoloživim snagama preko Foče, na Bosnu, ali još [ne] stižu najavljeni odredi
  Đukanovića,<sup>9</sup> niti odredi iz Srbije, a u Hercegovinu su navalili
  komunisti iz Crne Gore<sup>10</sup> i njihove snage zajedno sa nasilno
  mobilisanim domaćim stanovništvom cene se na 8 hiljada ljudi.<sup>11</sup>
  Nasuprot tome mi imamo poslije razbijanja četničkih bataliona samo
  četiri centra u kojima vršimo pregrupisavanje, a to su Jasen i Poljice
  za Trebinje i Bileće za Avtovac i Gacko, Šehovina za Nevesinje i Ulog
  za Foču. Svega imamo oko 2000 ljudi sa 1000 pušaka i petnaestak
  puškomitraljeza. Usled nemilosrdnog partizanskog terora prisiljeni smo
  bili na razgovore i kolaboraciju sa italijanskim trupama koje su to
  jedva dočekale, da izbegnu borbi izlaganju svojih vojnika, nadajući se
  da ćemo mi sami likvidirati komuniste. Talijanska vojska nam je dala u
  više mahova oružje zatim oko 250.000 metaka, 10 mitraljeza i daje na
  revers i veće količine hrane za odrede koju upotrebljujemo za prehranu
  stanovništva koje direktno skapava od gladi. Svi ti odredi su
  isključivo pod komandom naših aktivnih oficira i spremni u svakom času
  da izvrše svaku zapovijest protiv Italijana ili koga god želite. O ovom
  sam smatrao za dužnost da Vas izvestim! U vezi sa situacijom u Istočnoj
  Bosni pri-mećujem da i Hrvati strahuju da će je da izgube, jer
  svakodnevno daju deklaracije, kako je ponovno u njihovim rukama, kako
  je tamo uspostavljen red i mir pa su čak dovodili i nemačkog generala
  u Zvornik da ga o tome uvere. Od Sarajeva idući prema Bosanskom Brodu
  ima mnogo gnijezda otpora, ali su sva nepovezana i ideološki
  neodređena. Najbrojniji su odredi između Maglaja i Doboja koji su dali
  Nemcima nekoliko regularnih bitaka, ali i opet pod komunističkim vodstvom, a sa
  nacionalnim snagama.<sup>12</sup> Drugi sektor otpora je kod Dervente, gde Nemci
  radi osiguranja pruge pored hrvatske vojske drže i svoja dva bataliona.
  Ravni krajevi Posavine nisu ni dizali kolektivnog ustanka, nego su
  nastojali da se spasu taktiziranjem, masovnim prelaskom u katoličanstvo
  itd. Jedino je predeo oko Majevice imao organizovane odrede.<sup>13</sup> Prema
  izveštaju talijanske vojske u tom kraju u martu (krajem marta) našli 18
  padobrana, ali im ne znaju provenijenciju. Bosanska Kraina je sva u
  ustanku,<sup>14</sup> ali ni tu nema povezanosti. Krajevi koji graniče sa
  teritorijem četničke divizije Dinara naročito Bos. Grahovo izrazito su
  nacionalističko-četnički, dok je industrijski predel oko Drvara pod
  komunističkim vodstvom. Oko Gerzova su ponovo jaki četnički odredi pa
  do Jajca,<sup>15</sup> ali između Ključa i Bihaća opet partizanski. Otsustvo veza
  je tako da su u Lici oko Gospića pa sve do Gline bili sami četnici, ali
  kako su Hrvati pobili svu inteligenciju nametnuli su im se za vođe
  stranci pa je i to sada sve pod komunističkom zastavom.<sup>16</sup> To je vrlo
  nezgodno jer je taj kraj zajedno sa severnom Dalmacijom i divizijom
  Dinara najpogodniji da se u danom času i u najbržem roku spusti prema
  potrebi bilo prema Zagrebu bilo prema Splitu. Bilo bi neophodno u Vaše
  ime pozvati<sup>17</sup> sve te sektore pomoću stalnih kurira i malih
  radiotelegrafskih stanica. Oko vaše ličnosti ispreda se veličanstveni
  nimbus, ali kako niko ne može da uhvati kontakt sa Vama smatraju Vas
  već legendarnom ličnošću, pa ima ozbiljnih ljudi koji sumnjaju u Vaše
  postojanje uopšte. Vojvoda<sup>18</sup> koga ste opunomoćili najidealnija je
  figura da tu akciju ostvari, ali mu je neophodno potrebno da dobije
  potreban broj radiostanica te sredstva za akciju. Ako se duž cele naše zemlje uspostavi veza, onda na jedan Vaš poziv može
  istodobno da plane cela Jugoslavija. O pokušajima hrvatskih ministara
  da uspostave kontakt sa Srbima<sup>19</sup> izvestiće Vas donosioc usmeno a isto
  tako o groznim zločinima koje nad nama vrše komunisti. Italijanski stav
  uopšte prema Srbima je sledeći: Dok Hrvate organski mrze, prema Srbima
  nemaju ni ljubavi ni neraspoloženja, već ih smatraju jednim faktorom u
  svojim kombinacijama. Zato u krajevima na koje nemaju direktnih
  pretenzija oni favorizuju Srbe protiv Hrvata, dok u anektiranim
  područjima na primer u Boki čine najdrakonskije mere da asimiliraju
  srpski živalj, uguše jezik i ćirilicu i nacionalne tradicije, hapse i
  deportiraju sumnjive olakšavaju emigraciju za Srbiju. Samo s obzirom na
  svoj pitomi mentalitet u svojim progonima nisu krvoločni. Širom
  dalmatinskih gradova predominantan je komunistički upliv, nigde nema
  ni jedne manifestacije nacionalnih stranaka. Postoji organizovana
  pasivna rezistencija protiv okupatora, ali nažalost ona je dirigovana
  momentima kolektivne mržnje hrvatskog naroda protiv Italijana i jednak
  je i u Zagrebu kao i u Splitu, te da je u Dalmaciji Nemac okupator ne
  bi bilo traga tome otporu. U času sloma bilo bi najpreče dirigovati u
  ovaj kraj nacionalne trupe sa Bliskog Istoka, jer Centralni izvršni
  komitet Komun. partije bazira svu svoju akciju na ovom sektoru
  Dalmacije, Hercegovine i Crne Gore. Oskudica i beda u ovim krajevima
  uzima sve veći mah. Dobro organizovana Italija daje još uvek onaj
  propisani minimum, samo je obrok brašna reduciran ovih dana na 10
  dekagrama dnevno, a u Hrvatskoj nema ni toga. Dubrovnik na primer već
  mesec dana nije dobio hleba. Plaća se brašno 200 dinara kilogram, mast
  500 kilogram, pasulja 120 dinara itd. Hrvatska pati i od potpune
  nestašice tkanina dok Italija fabrikuje iste u masama iz veštačkih
  prerađevina. U Makarskoj je bilo prošle nedelje 4 smrtna slučaja od
  gladi. Brodskoga saobraćaja uopšte nema, vrši se samo obalska plovidba
  sa prastarim brodićima, za snabdevanje otoka nema mogućnosti a Sumareni
  se spuštaju vrlo često do Dubrovnika i Splita. Neki dan su potopili dva
  broda sa soli ali o tome nije dao izveštaj ni Englez ni Talijan. O
  očajnoj gladi našega sveta u Hercegovini izvestiće Vas donosioc usmeno.
  Molim da mi pismeno potvrdite prijem ovoga izveštaj a i izvolite dati
  upute za rad. Najodaniji Vama</p>
<p align="center">Za Kralja, Srpstvo i Otadžbinu</p>
<b class=medtxt><p><sup>1</sup>&nbsp; Original (pisan na mašini, ćirilicom) u Arhivu VII, Ča, k.
  18, reg. br. 24/8 (VK-X-6). Dokumenat nije datiran, ali se na osnovu
  podataka iz njegovog sadržaja i iz drugih dokumenata vidi da je pisan u
  drugoj polovini aprila 1942 (vidi dok. br. 76, nap. 1). Na njemu su
  pojedinačne reči i delovi teksta podvučeni plavom i crvenom olovkom.
  Tekst podvučen [plavom olovkom Draža Mihailović je uneo u ličnu
  be-ležnicu u koju je zapisao da je izveštaj primio 9. maja 1942 (Arhiv
  VII, Ča, k. 1, reg. br. 17/3). Redakcija nije utvrdila čija su
  podvlačenja crvenom olovkom.</p>
<p><sup>2</sup>&nbsp; Tu belešku je napisao Draža Mihailović.</p>
<p><sup>3</sup>&nbsp; Vidi dok. br. 72, nap. 46.</p>
<p><sup>4</sup>&nbsp; U Sarajevu su se tada nalazili Štab nemačke 718. divizije i
  komanda nemačke Borbene grupe &#187;General Bader&#171;. O njenom formiranju i
  dejstvima, vidi Zbornik NOR-a, tom XII, knj. 2, dok. br. 46, 48, 49,
  52, 55, 62 i 63, Prilog II.</p>
<p><sup>5</sup>&nbsp; Garibolti Italo.</p>
<p><sup>6</sup>&nbsp; Emin.</p>
<p><sup>7</sup>&nbsp; Paul (vidi Zbornik NOR-a, tom XII, knj. 2, dok. br. 1, nap. 4).</p>
<p><sup>8</sup>&nbsp; Odnosi se na narodnooslobodilačke dobrovoljačke jedinice (vidi dok. br. 63, nap. 3).</p>
<p><sup>9</sup> Blažo (1883, Lukovo, Nikšić &#8212; oktobra 1943, man. Oštrog, Nik-šić),
  divizijski general vojske Kraljevine Jugoslavije u penziji, pre
  april-skog rata ban Zetske banovine. Od marta 1942. komandant tzv.
  Komande crnogorskog nacionalnog pokreta koja je, u saradnji sa
  italijanskim okupatorom, rukovodila dejstvima četničkih jedinica protiv
  NOP-a u Crnoj Gori. Oktobra 1943. zarobljen je od partizanskih jedinica
  u inan. Ostrogu i streljan kao zločinac i saradnik okupatora.</p>
<p><sup>10</sup>&nbsp; Odnosi se na 1. hercegovački partizanski bataljon, koji je
  formiran 28. januara 1942. od boraca iz južne Hercegovine i Nikšićkog
  NOPO (po formiranju nazvan je Hercegovačko-crnogorski udarni bataljon).
  Pored ostalih, njegov zadatak je bio likvidacija četničkih jedinica
  koje su, u saradnji sa italijanskim okupatorom, povele oružanu borbu
  radi uništenja NOP-a u Hercegovini. Opširnije o tome, vidi Zbornik
  NOR-a, tom IV, knj. 3, dok. br. 46, 51, 79, 89; knj. 4, dok. br. 22,
  23, 45; Hercegovina u NOB, str. 267.</p>
<p><sup>11</sup>&nbsp; Krajem marta 1942. u Hercegovini je bilo 14 teritorijalnih
  partizanskih bataljona pod komandom Štaba Sjevernohercegovačkog i Štaba
  Južnohercegovačkog NOPO. Kasnije su formirani i udarni bataljoni.
  Dejstvima pomenutih partizanskih snaga rukovodio je Operativni štab
  NOPO za Hercegovinu (Oslobodilački rat, knj. 1, str. 202&#8212;205;
  Hercegovina u NOB, str. 230).</p>
<p><sup>12</sup> Reč je o akcijama Ozrenskog NOPO (Zbornik NOR-a, tom IV, knj. 4, dok. br. 117, 122, 125).</p>
<p><sup>13</sup>&nbsp; Odnosi se na Majevičku četničku grupu (vidi Arhiv VII, Ča, k. 210, reg. br. 3/2).</p>
<p><sup>14</sup> U proleće 1942. na području Bosanske krajine dejstvovalo je pet
  NOPO. O njihovim dejstvima, vidi Zbornik NOR-a, tom IV, knj. 3 i 4;
  Oslobodilački rat, knj. 1, str. 232&#8212;238.</p>
<p><sup>15</sup>&nbsp; Aprila 1942. na području južno od Banjaluke postojala su
  tri četnička odreda (&#187;Manjača&#171;, &#187;Borje&#171; i &#187;Kočić&#171;) i dva bataljona
  (&#187;Obilić&#171; i &#187;Mrkonjić&#171;). Sve su te jedinice tokom aprila i maja sa
  predstavnicima NDH sklopile pismene sporazume o saradnji u borbi protiv
  NOP-a (vidi dok. br. 74).</p>
<p><sup>16</sup> U proleće 1942. u Lici su partizanske jedinice dejstvovale
  objedinjeno pod komandom Ličke grupe NOPO. Opširnije o tome, vidi
  Zbornik NOR-a, tom V, knj. 3, dok. br. 81&#8212;83, 91, 95, 96, 105, 106,
  113, 125 i 131&#8212;133; knj. 4, dok. br. 128.</p>
<p><sup>17</sup>&nbsp; Tako u originalu, verovatno treba &#187;povezati&#171;.</p>
<p>18&nbsp; Odnosi se na Iliju Trifunovića Birčanina (vidi dok. br. 76).</p>
<p>19 Reč je o razgovorima koje je Vjekoslav Vrančić, upravni
  poverenik NDH za obalna pojas (sa sedištem na Sušaku), vodio sa
  Dotarosa-vom Jevđevićem (23. marta 1942. u Splitu i 29. marta u
  Dubrovniku) i sa Radmilom Grđićem (23. marta u Splitu). Opširnije o
  tome, vidi Zbornik NOR-a, tom XII, knj. 2, dok. br. 48, 73; tom XIII,
  knj. 2, dok. br. 2.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_76.htm"><b>Prethodni dokument</b></a></TD><TD><a href="4_14_1_78.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>