<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_53.htm"><b>Prethodni dokument</b></a></TD>
<TD><a href="31_55.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="EN-GB" style="font-size:10.0pt;mso-bidi-font-size:11.0pt">SA 
3. ČETOM 1. BATALJONA NA KOBILJOJ GLAVI</span><span lang="EN-GB" style="font-size:
10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="EN-GB">Snijeg 
je bio dubok, a zima jaka kad je naša brigada 28. februara 1943. iz Prozorske 
doline krenula u pravcu Raduše, da bi zaustavila prodor Nijemaca i zaštitila 
ranjenike Centralne bolnice.</span></p>
<p class="MsoNormal" style="line-height:91%"><span lang="EN-GB">Dok je komandir 
naše 3. čete 1. bataljona, Stevo Miljuš, saopštavao zadatak bili smo svjesni 
njegove ozbiljnosti i naše odgovornosti pred starješinama koje su nam ga 
povjerile, a pogotovu pred ranjenicima čiji životi su bili u opasnosti. Bilo 
je to kratko saopštenje zadatka, bez mitinga, bez parola.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Maršujući 
uz padine Raduše mi smo samo o zadatku razgovarali, dogovarali se kako ćemo ga 
što bolje i potpunije izvršiti. Zurili smo da što prije izbijemo na visove sa 
kojih ćemo lakše pružiti otpor. </span><span lang="DE" style="mso-ansi-language:
DE">Svaki čas se kroz kolonu prenosilo:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Začelje brže&quot;. Ne sjećam se da smo ikada prije ili poslije 
toga osjećali takvu odgovornost za izvršenje nekog zadatka.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Po izbijanju na visove ispred brda Kobila naišli smo na Nijemce i odmah s 
njima stupili u borbu, koja je trajala tri dana nesmanjenom žestinom. U jednom 
od prvih juriša, zamjenik komesara naše čete Pero Trninić bio je u streljačkom 
stroju našeg voda. Kad je dat znak za juriš Pero je prvi skočio i viknuo:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Naprijed drugovi! Ura! — što smo svi složno prihvatili te se njegov 
poziv slio u opšti poklič.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Za čas je ceo vod bio pred neprijateljskim rovom iz koga je &quot;šarac&quot; 
sejao ubitačnu vatru, sve dok njegova posada nije bila uništena našim 
bombama. Pero je kroz dim eksplozija naših bombi uskočio u neprijateljski rov, 
iz ruku nemačkog nišandžije oteo mitraljez i okrenuo ga u pravcu onih koji su 
pokušali bježati.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U ovom jurišu su nam poginuli: Vekić Mićo, Srdić Milan, Bodraža Stevo i 
borac Vlasko (pravog se imena ne sjećam). Tu se vanrednom hrabrošću i snalažljivošću 
naročito istakao puškomitraljezac Dušan Balaban. On ne samo da je bio major u 
rukovanju svojim &quot;brnom&quot; već je bio i neustrašiv bombaš. U njegovoj 
torbici uvijek je bilo pet-šest &quot;kragujevki&quot;, kad bi mu neko zatražio 
koju, odgovarao je:<o:p>
</o:p>
</span></p>
<p class="MsoNormal"><span lang="EN-GB">— Nijesi ni ti Švabama pastorče! 
Zatraži, daće ti.</span></p>
<p class="MsoNormal" style="line-height:91%"><span lang="EN-GB">Teško nam je 
pao gubitak boraca naše čete, ali nas je, čini mi se, još više potreslo kad 
smo čuli da je poginuo desetar i bombaš iz 2. čete Rade Petrović. To je bio 
istaknuti borac našeg bataljona. Znala ga je cijela brigada; on je sa svakom 
borbom postajao čuveniji; za njega smo mislili da jo besmrtan.</span></p>
<p class="MsoNormal" style="line-height:91%"><span lang="EN-GB">Svakim satom 
borbe, svakim jurišom i protivjurišom, svakim gubitkom naših boraca u nama je 
narastala odlučnost za pobjedom, volja da se istraje, snaga da se poteškoće 
savladaju. Bili smo svjesni da moramo izdržati i da nemamo kuda odstupati, da 
ishod zavisi od nas. Zato smo svi činili sve što smo mogli da bi što prije 
potukli Švabe.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Članovi komande 3. čete su predvodili bombaše. Štab bataljona je bio u 
streljačkom stroju. Komandant brigade nas je obilazio na položajima. Bolničarke 
su izvlačile ranjenike kroz kišu kuršuma. Kuvari su nam na položaj donosili 
po parče smrznutog hleba, a ranjeni drugovi su odbijali da pođu u sanitet. Sve 
nam je to omogućilo da prebrodimo one poteškoće, da potučemo jačeg 
protivnika i da zaštitimo naše ranjene i bolesne drugove.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Tomo PILIPOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_53.htm"><b>Prethodni dokument</b></a></TD>
<TD><a href="31_55.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

