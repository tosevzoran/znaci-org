<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_154.htm"><b>Prethodni dokument</b></a></TD>
<TD><a href="31_156.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">NEMIR 
U ZENICI</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:18.0pt;line-height:
91%"><span lang="DE" style="mso-ansi-language:DE">Naša brigada, nalazeći se na 
položaju južno od Travnika, krenula je u večernjim časovima, 9. oktobra 
1943. godine, u pravcu Zenice. Prebacila se preko komunikacije Travnik — Lašva 
i smestila u selu Lupac. Njeni bataljoni bili su razmešteni po zaseocima. 
Predanivši u selu, brigada je 10. oktobra naveče krenula u pravcu Zenice; 
napad na Zenicu predviđen je za 22 časa.<o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-ansi-language:DE">Čilj 
ove akcije bio je dvojak: odvlačenje neprijateljskih snaga koje su vršile 
ofanzivu na 1. bosanski korpus, koji se nalazio u okolini Tuzle; drugi, uništavanje 
železare, električne centrale i postrojenja u rudnicima koji su na periferiji 
grada, da ne bi služili nemačkom okupatoru kao ratni potencijal.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Oko 
22 časa stigli smo na katun, kota 640, zapadno od Zenice, kao polazne položaje. 
Ova kota nije bila branjena od neprijatelja, tako da smo mogli lako osmotriti 
kuda će koji bataljon napasti grad. U gradu je vladala tišina, a svetlo je bleštalo, 
naročito u železari i to u hali gde se odlivalo gvožđe. Bili smo iznenađeni 
kako je neprijatelj ostavio neobezbeđenu ovu kotu iznad grada.<o:p>
</o:p>
</span></p>
<p class="MsoNormal" style="margin-top:2.0pt;text-indent:18.0pt;line-height:91%"><span lang="DE" style="mso-ansi-language:DE">Komandant 
brigade Vlado Bajić pozvao je štabove bataljona i odredio im zadatke za napad 
na grad: 1. bataljon trebalo je da napada sa jugozapada, 3 bataljon sa zapada u 
pravcu železare, 2. bataljon sa severozapada u pravcu električne centrale i 
mosta na reci Bosni. Zadatak 1. bataljona je bio da likvidira spoljnu odbranu 
neprijatelja, da se probije do zeničkog zatvora i oslobodi zatvorenike, zatim 
da produži gonjenje neprijatelja do reke Bosne; 3. bataljon je imao zadatak da 
minira i uništi železaru i rudnik koji se nalazio pored<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">same železare; 
2. bataljon je trebalo da uništi električnu centralu i sruši most na reci 
Bosni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Po dobijanju 
zadatka krenuli smo svaki u svom pravcu. Na polaznom položaju bila je samo 
jedna mala seljačka kućica u kojoj nije bilo ni svetla. Komandant bataljona 
Jovo Puzić pozvao me je i dao mi zadatak da u kući, koja je bila u neposrednoj 
blizini, nađem vodiča koji će nam pokazati gde se nalaze neprijateljski 
bunkeri. Kada sam ušao u ovu kuću, gle iznenađenja. Susretoh se sa svojim 
drugom iz bivše jugoslovenske vojske Jagom Trogrlićem, berberinom po 
zanimanju. U početku sam bio rezervisan prema njemu, jer nisam znao kome 
pripada. Kratko vreme smo porazgovarali i ustanovio sam da ne pripada nijednoj 
neprijateljskoj vojsci, već da se bavi svojim zanatom kao i ranije. On mi je 
napomenuo da pomaže NOP i da to mogu lako proveriti.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kad sam Jagi 
rekao da treba da nam pomogne da što brže i lakše dođemo do železare, on je 
bez oklevanja pristao pa smo zajedno krenuli do komandanta. Drug Puzić ga je 
upitao da li zna gde se nalaze neprijateljski bunkeri i sa koje strane ih možemo 
najlakše likvidirati. Trogrlić je odgovorio da na našem pravcu nema bunkera, 
već da su neprijateljski odbrambeni položaji ispred same železare. Posle 
kratkog dogovora krenuli smo, niz istočnu padinu, prema objektu koji je trebalo 
napasti. I šta se dogodilo Nemci su ležali u rovovima na desetak metara ispred 
železare sa &quot;šarcem&quot; u rukama, okrenuti pravcu kojim smo mi 
dolazili. </span><span lang="EN-GB">Čak su neki i spavali. Komandir 1. čete 
Milan Čubrilo privukao se sa grupom boraca do samih rovova i uhvatio rukom 
&quot;šarac&quot; koji je virio iz rova. Međutim, Švaba je imao oko ruke 
zamotan remnik i kada je Čubrilo povukao &quot;šarac&quot; za cev, on se trgao 
iza sna i potegao za obarač. Nastala je otimačina oko mitraljeza, jer je Nemac 
pokušavao da cev okrene prema Čubrilu, a ovaj da mu istrgne oružje. Švaba je 
pucao, a Čubrilo nije puštao iz ruku cev iako ga je vrelo gvožđe peklo. Švaba 
je ispraznio redenik, i dao se u bekstvo bez mitraljeza koji je ostao u Čubrilovim 
rukama. Ali nije daleko pobegao jer ga je sustigao metak iz Čubrilovog pištolja.</span></p>
<p class="MsoNormal"><span lang="EN-GB">Neprijateljski vojnici otvoriše vatru 
iz mitraljeza i pušaka, ali je bilo kasno. Naši borci su već počeli da 
bacaju bombe u rovove. Nemci koji su ostali živi bežali su prema centru grada. 
Na taj način je spoljna odbrana likvidirana za kratko vreme.</span></p>
<p class="MsoNormal" style="margin-top:1.0pt;line-height:91%"><span lang="EN-GB">Ostale 
dve čete našeg bataljona sukobile su se sa neprijateljem i progonile ga prema 
unutrašnjosti grada. Sa 1. četom smo komandant bataljona i ja ušli u halu železare. 
Kada su nas radnici videli, bili su iznenađeni. </span><span lang="DE" style="mso-ansi-language:DE">Jedan 
od njih reče:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Otkuda vi ovde, kada su Nemci ispred same železare u rovovima&quot;. 
Mi smo se nasmejali, jer smo znali da oni nisu čuli borbu od buke mašina. Drug 
Puzić reče ovom radniku da pozove glavnog inženjera. </span><span lang="EN-GB">On 
otrča i za kratko vreme vrati se s njim. Kad nas ugleda, glavni inženjer povišenim 
tonom poče sa nama da razgovara: &quot;Šta tražite vi ovde?&quot;. Puzić mu 
saopšti naš zahtev da nam pokaže mesto u železari koje je najosetljivije, 
radi miniranja. Inženjer poče da nas naziva pogrdnim imenima, dodajući da on 
ne sme da obustavi rad dok ne upita direktora, jer će ga Nemci streljati. Mi se 
nasmejasmo, a Puzić ga uze ispod ruke, govoreći da nema smisla da uznemirava 
direktora. &quot;Već je kasno i on sigurno spava, pa ćemo mi sami obustaviti 
rad i bez njegove dozvole.&quot; — Zaključi Puzić najmirnijim tonom što se 
uopšte moglo. Vodeći ga od postrojenja do postrojenja, pitajući gde bi 
najzgodnije bilo staviti mine, Puzić, kada je došao do visoke peći, reče: 
&quot;Ovde bi bilo najbolje&quot;, a naš nevoljni saputnik se prosto izdera:</span></p>
<p class="MsoNormal" style="line-height:91%"><span lang="EN-GB">&quot;Tu nikako 
ne smete staviti mine, jer će železara biti potpuno uništena&quot;.</span></p>
<p class="MsoNormal" style="line-height:91%"><span lang="EN-GB">Dok je Puzić 
tražio mesto za miniranje železare, nas nekoliko sakupismo radnike iz 
odeljenja da bismo ih sklonili na sigurno mesto, kako ne bi nastradali prilikom 
eksplozije. </span><span lang="DE" style="mso-ansi-language:DE">Bilo ih je oko 
300—400. Sklonili smo ih u jedan tunel, koji je bio udaljen oko 2,5 km od železare.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada su mineri izvršili sve pripreme za rušenje, pripaljen je fitilj. 
Eksplozija je bila toliko jaka da smo zaglunuli od pritiska vazduha. </span><span lang="EN-GB">Pojavio 
se visok i crn dim a na visini od 200 metara u vazduhu, plamen plav i crven. Dok 
se 1. četa zadržavala oko sklanjanja radnika i miniranja železare, 3 četa je 
minirala rudnik, a 2. četa je dotle vodila borbu sa neprijateljem u pravcu 
grada.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Komesar 
1. čete Branko Čuk, progoneći neprijatelja sa jednim vodom, naišao je na 
magacine sa odećom i obućom. Ušao je sa nekoliko boraca u jedan magacin, u 
nameri da izvuče odela za svoje borce, ali nije ostavio obezbeđenje pred 
magacinom. Kada su Branko i drugovi ušli unutra, Nemci su ih iznenadili i 
zarobili.</span></p>
<p class="MsoNormal"><span lang="EN-GB">Komandir 1. čete Milan Čubrilo Ćić 
krenuo je za svojim komesarom i upao u grupu Nemaca, iako prethodno lakše 
ranjen u glavu. Na njegovu sreću imao je na sebi kompletnu nemačku uniformu pa 
Nemci u mraku nisu ni primetili da je među njima partizanski komandir. Nemački 
bolničar opazio je krv na licu druga Čubrila, pa ga je i previo. Međutim, 
komandir Čić je iskoristio pogodan momenat, preskočio preko jedne drvene 
ograde i pobegao u pravcu u kome se nalazila njegova četa.</span></p>
<p class="MsoNormal"><span lang="EN-GB">Nakon povlačenja, u samu zoru, iz 
Zenice, Ćić nam je ispričao šta mu se desilo te noći. Puzić, komandant našeg 
bataljona, smejući se dodade: &quot;E, moj Čubrilo, ti si bogami pripremao 
Nemce da se srede i da se bore protiv tvoje čete&quot;, a Čubrilo mu na ovu 
njegovu odgovorio svojom dosetkom: &quot;Čak sam bio stao i u stroj kada je 
nemački oficir komandovao! Verujem da bi i ti tako nešto učinio da si se 
nalazio u mojoj koži&quot;.</span><a style="mso-footnote-id:ftn1" href="#_ftn1" name="_ftnref1" title><span style="mso-special-character: footnote; mso-ansi-language: DE" lang="DE" class="MsoFootnoteReference">[1]</span></a></p>
<p class="MsoNormal" style="line-height:91%"><span lang="EN-GB">I ostali 
bataljoni naše brigade izvršili su svoje zadatke: 2. bataljon minirao je 
električnu centralu koja je snabdevala strujom Zenicu, Kakanj, Vareš i Brezu; 
1. bataljon je dospeo do zeničkog zatvora, međutim iako je likvidirao spoljnu 
neprijateljsku odbranu, nije uspeo da uđe u sam zatvor i oslobodi zatvorenike. 
Komesar 1. bataljona Viktor Kučan, sa grupom boraca, zarobio je nekoliko 
neprijateljskih vojnika i jednog podoficira i od njega iznudio znake 
raspoznavanja. Posle toga, privukao se do nemačkog stražara koji se nalazio 
pored spoljnog zida zatvora i razoružao ga. Ali znaci raspoznavanja do kojih je 
došao nisu važili za zatvor, jer je bila druga šifra. Kučan je tada pokušao 
da sa grupom boraca upadne neopaženo na glavnu kapiju u zatvor, ali su Nemci već 
zatvorili i osuli jaku vatru. Kučan se sa svojim borcima morao povući i tako 
je zatvor ostao neoslobođen.</span></p>
<p class="MsoNormal" style="line-height:91%"><span lang="EN-GB">U samu zoru, 11. 
oktobra 1943. godine, naša brigada se povukla iz Zenice u selo Lupa, iz koga 
smo krenuli prethodne noći u napad.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Bilans 
ove akcije naše brigade, u noćnom napadu na Zenicu, prema brigadnom dnevniku, 
izgleda ovako: uništena su sva postrojenja u železari, električna centrala, 
rudnik uglja;</span></p>
<p class="MsoNormal" style="line-height:91%"><span lang="EN-GB">uništeno 27 
lokomotiva, 150 vagona, skladište benzina i nafte, zapaljen veći broj motornih 
vozila; uništena železnička stanica, veće količine municije i zapaljeni 
magacini odeće i obuće.</span></p>
<p class="MsoNormal" style="text-indent:18.0pt;line-height:91%"><span lang="EN-GB">U 
toku borbe ubijeno je 90 Nemaca, zarobljeno 60 domobrana i oslobođena 4 
crvenoarmejca, zarobljena negde na istočnom frontu.</span></p>
<p class="MsoNormal" style="text-indent:18.0pt"><span lang="EN-GB">Gubici na našoj 
strani: 5 poginulih, 7 ranjenih i 4 nestala.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Za 
ovu akciju naša brigada je dobila pohvalu Vrhovnog štaba.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Anđelko RODIĆ BUĐONI</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Jovo Puzić je poginuo posle nekoliko dana kod Han-Bile, a Milan Čubrilo na 
    sremskom frontu.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_154.htm"><b>Prethodni dokument</b></a></TD>
<TD><a href="31_156.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

