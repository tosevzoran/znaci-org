<html>
<head>
<meta http-equiv="Content-Type" content="text/html; charset=utf-8">

<title>PRVA KRAJIŠKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>PRVA KRAJIŠKA BRIGADA - SJECANJA BORACA</b><br> 
Sedmi dio<br>  
OD SREDNJE DO ISTOCNE BOSNE I NATRAG  


<CENTER><TABLE border="1"><TR><TD><a href="2_7.htm"><b>Sadr&#382;aj</b></a></TD>
<TD><a href="2_7_1.htm"><b>Prethodni dokument</b></a></TD>
<TD><a href="2_7_3.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br><b><font SIZE="4">
<p>KURIRI NA ZADATKU</p>
</font></b><font FACE="Times New Roman">
<p>Jednog dana u maju 1943. godine komandant Prve krajiške brigade Vojo 
Todorović pozvao je k sebi nas šestoricu kurira pri štabu brigade: Obrada 
Trninića, Radeta Vojnovića, Peru Damjanovića, Dragana Stojančića, Josu 
Pranjića i Milana Anđelića. Okupio nas je u štabu brigade, u jednoj školi u 
selu Jošavka, kod Kotor-Varoša.</p>
<p>Dobili smo zadatak da sva šestorica, naoružani ličnim naoružanjem i 
jednim puškomitraljezom, odmah krenemo i nosimo poštu u štab korpusa koji se 
nalazio u rejonu Vitovlje, na planinskom masivu Vlašića. Od borbenih 
dokumenata komandant nam je dao samo jednu ceduljicu na kojoj je označio 
polaznu i krajnju tačku naše marš-rute, kao i neka mjesta kroz koja moramo 
obavezno proći. Komandant, učini mi se, posebno naglasi: &quot;Na terenu ima 
dosta četnika, a povremeno i Nijemaca i ustaša, naročito u rejonu Maslovare, 
pa se dobro pripazite i obavezno da živi i zdravi stignete tamo i vratite nam 
se.&quot; Stvarno, bila je to dobra i iskrena želja, ali kako to na tom dugom i 
opasnom putu ostvariti - bila je već briga isključivo dovitljivih i iskusnih 
kurira.</p>
<p>Po saopštenju zadatka komandant Vojo nam uruči poštu, jedno zapečaćeno 
pismo za štab korpusa i upita nas: &quot;Je li vam jasan zadatak, 
drugovi?&quot; Mi uglas odgovorismo: &quot;Jasno je sve, druže 
komandante!&quot; &quot;E, onda krećite odmah i srećno vam bilo!&quot;, 
završi drug komandant naše brigade.</p>
<p>Poslije kratkog dogovora, u kome je svaki od nas šestorice kurira ponešto 
re-kao u smislu kako da zadatak što valjanije obavimo - krenusmo put dalekog 
Vitovlja. Bilo nam je jasno da ćemo zadatak izvršiti u veoma složenim 
uslovima, odvojeni od brigade, marš-rutom dugom više dana, koja vodi preko 
terena pokrivenog jačim neprijateljskim snagama. Tajnost našeg marša morala 
je biti potpuna tako da sc nije smjelo desiti da nas neprijatelj otkrije, jer u 
protivnom - zadatak ne bismo izvršili a mi bismo stradali. Sve te otežavajuće 
okolnosti imali smo u vidu, ali, zahvaljujući našem kurirskom borbenom 
iskustvu i lukavstvu, navedene teškoće za nas, bez obzira na njihovu 
veličinu, nisu bile nesavladiva prepreka.</p>
<p>Zadatak smo izvršili u roku od 11 dana, odnevši poštu u štab korpusa i 
vrativši se sa poštom za štab brigade. Neprijatelj nas, razumije se, nije 
primjetio.</p>
<p>Glavnu ulogu u izvršavanju tog našeg zadatka odigrali su vodiči, u stvari 
civili koje smo na terenu lukavo pronalazili, koristeći se njihovim znanjem i 
vještinom.</p>
<p>Prosječna starost nas šestorice kurira u vrijeme izvršavanja tog zadatka 
bila je oko 17 godina. Nismo poznavali teren, nismo imali nikakvih sredstava za 
orijentaciju na zemljištu, recimo busolu, topografsku kartu i dr. Vodič nam je 
bio sve u orijentaciji prilikom kretanja.</p>
<p>Da nas neprijatelj ne bi otkrio, kretali smo se uglavnom noću, dok smo dan 
koristili za osmatranje terena, odmor i pripremu za savlađivanje slijedeće 
dionice puta, kao i za pripremu i &quot;obradu&quot; vodiča kako bi nas 
pouzdano preveo do naredne &quot;veze&quot;.</p>
<p>Kako je angažovanje vodiča za naše potrebe prilikom izvršavanja ovog 
zadatka bio zadatak od izuzetnog značaja, to smo za tu potrebu izgradili 
posebnu taktiku. Radili smo to na slijedeći način: prilikom kretanja, 
prikriveno i noću, čim bismu došli do prve kuće nekog naseljenog mjesta, 
četiri kurira su zauzimala položaj na izvjesnom odstojanju od nje i odatle 
vršili obezbjeđenje i osmatranje, a dva preostala bi, kao patrola, ulazila u 
kuću i uzimala civila za našeg slijedećeg vodiča. Čim patrola javi da ima 
novog vodiča u rukama, glavnina pušta starog sa napomenom da ide kući i 
nikome ne priča gdje je bio i koga je vodio.</p>
<p>Po odlasku starog vodiča glavnina patrole prilazi i upoznaje se sa novim 
vodičem i prije nego li krenemo na slijedeću etapu marša, kurir koji je kod 
sebe imao označenu marš-rutu saopštava mu: &quot;Prijatelju, mi smo 
partizani, vodi nas u mjesto... Ukoliko nas navedeš na četnike, Nijemce ili 
ustaše - prvo što uradimo biće da ti dobiješ metak u glavu, a onda kako 
bude. Krećimo!&quot;</p>
<p>Na taj način smo rješavali problem angažovanja vodiča, i to kako u 
odlasku, tako i u povratku. Sve u svemu, koristili smo se uslugama petnaestak 
vodiča.</p>
<p>Naterenu kojimje vodio pravac našeg kretanja bilo je dosta četnika, a u 
mjestu Maslovare i Nijemaca i ustaša, što je potvrđivalo da je naš komandant 
Vojo imao tačne podatke. Srećom, što iz ubjeđenja, što od straha za život 
- ovi vodiči su nas odlično vodili i preveli pravcem naše marš-rute. Oni su 
u potpunosti poznavali okolinu svojih rodnih mjesta, puteve, staze i raspored 
neprijatelja, tako da su nas provodili pokraj samog neprijatelja - njegovih 
logora, vatara, položaja obezbjeđenja, straža i dr. I ni u jednom slučaju 
neprijatelji nas nisu primjetili, što je bilo veoma teško i vraški odgovorno 
obezbjediti na tom, kako rekoh, jedanaest dana i noći dugom ratnom putu po 
terenu uglavnom pod neprijateljskom kontrolom.</p>
<p>Sjećam se da smo prošli dosta naseljenih mjesta, ali najviše pamtim noćni 
prolaz kroz Maslovare, gdje smo se provlačili kroz sami logor Nijemaca i 
ustaša, a da nas nisu primjetili, što je bila zasluga vodiča koji nas je 
oprezno i majstorski proveo kroz ovo naselje. On je, na žalost, ostao anoniman.</p>
<p>Da i to ponovim, kao priznanje i pouku: i u odlasku i u povratku vodiči su 
nam mnogo pomogli da uspješno izvršimo zadatak. To je djelo dobrih ljudi koji 
su za javnost ostali bezimeni, u kojima se inače veoma malo zna, čija su djela 
i doprinos mnogim pobjedama nepoznata, što je jedna od velikih nepravdi.</p>
<p>Poslije osam dana provedenih na putu, vraćamo se u Jošavku, sa namjerom da 
komandantu brigade javimo da smo izvršili zadatak. Ali, umjesto brigade - u 
Jošavci nađosmo četnike. Bili su u krugu škole, baš ondje gdje smo primili 
upravo obavljeni zadatak. Muvali su se bez ikakvog reda, neuredni u odijevanju, 
naoružanju, ponašanju.</p>
<p>Iznenadan susret sa četnicima u Jošavci stvorio nam je novu prepreku, 
stavilo nas u posve nepoznatu i neizvjesnu situaciju. Bilo je jasno da je 
brigada otišla iz Jošavke, ali kuda, ili bar u kom pravcu - to nismo znali. 
Zbunjeni tim susretom, stali smo, osmatrali školu i četnike koji su bili oko 
nje. U isto vrijeme povlačimo se na jedan vis i organizujemo osmatranje. Odatle 
pratimo sve pokrete četnika i razmišljamo kuda je brigada mogla otići.</p>
<p>Poslije kratkog razgovora, zaključujemo, okupljeni i šćućureni, da je 
brigada iz Jošavke, najvjerovatnije, pošla u pravcu Teslića. Na osnovu toga, 
rješavamo da i mi organizujemo novu sopstvenu marš-rutu - po taktičkoj 
pretpostavci.</p>
<p>U našoj odluci, srećom, nismo pogriješili.</p>
<p>Koristeći se našim borbenim iskustvom i lukavstvom, u novostvorenoj 
situaciji mijenjamo taktiku ponašanja na terenu. Skidamo petokraku sa kape i 
krećemo se kao nepoznati vojnici. U tome smo bili dosta uvjerljivi pa smo u 
susretima sa nekoliko mještana više puta bili &quot;prepoznati&quot; kao 
četnici. Inače, nigdje se nismo predstavljali koja smo vojska i tako smo 
najbolje prošli.</p>
<p>Civile kao vodiče u ovoj situaciji nismo koristili jer nismo znali kuda 
treba sigurno da idemo, ali smo pojedine mještane na koje smo nailazili 
koristili za prikupljanje obavještenja. Ta obavještenja do kojih smo dolazili 
&quot;ukrštajući&quot; podatke dobivene od više civila bila su naš vodič. U 
razgovoru sa civilima saznali smo gdje su četnici. Drugi dan našeg marša 
čuli smo od jednog čobanina podatke o tome kad je i kuda je otišla jedna 
veća partizanska kolona, što nam je bila dragocjena pomoć.</p>
<p>Na planini Borja, u jednoj kolibi, zatekli smo čobanina sa dosta ovaca. 
Odlično se sjećam razgovora sa ovim čovjekom koji nas je brzo prepoznao - da 
smo četnici. Bili smo gladni i tražili smo mu da nam da nešto za jelo. Malo 
je odugovlačio da nam udovolji, ali nam je, ipak, na kraju dao malo sira i 
hljeba. Rekao nam je gdje su četnici i da su tuda prošli partizani. Dostaje 
gunđao na neke postupke četnika, žaleći se da su mu uzeli nekoliko najboljih 
brava. Na to smo mu, ne otkrivajući se ko smo, odgovorili da i partizani 
uzimaju. On nam i na to, i to bez predomišljanja, odgovori: &quot;Ne znam šta 
drugdje rade, ali za sebe znam: juče su prošli ovuda i meni ništa nisu 
uzeli!&quot; Neosporno, bio je to i hrabar i pošten čovjek: bio je, ko zna 
otkud, siguran da smo četnici, a hvalio je partizane. U jednom trenutku sam 
poželio da mu kažem ko smo, ali me je kurirska mudrost ponukala da oćutim, 
kako je ućinilo i mojih pet drugova.</p>
<p>Zahvalili smo čobaninu sa Borja za jelo, a onda, mijenjajući pravac 
kretanja, ponovo izašli na naš pravac, okrećući na onu stranu na koju je 
brigada otišla. Neko reče da žali što čobaninu nismo rekli da smo 
partizani, ako ništa drugo, a ono što bismo dobili više sira i hljeba. Meni 
je, iskreno rečeno, bilo žao i zbog toga, ali više što smo ga ostavili u 
zabludi, što mu se nismo zahvalili na muškom držanju i poštenoj riječi.</p>
<p>Poslije jedanaest dana i noći - našli smo se ponovo u brigadi, srećni što 
smo zadatak izvršili. Našoj radosti nije bilo kraja, a i komandant Voja nije 
skrivao zadovoljstvo.</p>
</font><i><font FACE="Times New Roman">
<p>Rade Vojnović</p>
</font></i>
<p>
<br>
<CENTER><TABLE border="1"><TR><TD><a href="2_7.htm"><b>Sadr&#382;aj</b></a></TD>
<TD><a href="2_7_1.htm"><b>Prethodni dokument</b></a></TD>
<TD><a href="2_7_3.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
