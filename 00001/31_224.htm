<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_223.htm"><b>Prethodni dokument</b></a></TD>
<TD><a href="31_225.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">JURIŠ 
3. BATALJONA NA PALISAT</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:18.0pt;line-height:91%"><span lang="EN-GB">Naša 
divizija je tokom 23. avgusta razbila četničke snage na Zlatiboru i potom se 
ustremila ka Užicu. Bugari, kao osnovna snaga okupatora u to vreme u zapadnoj 
Srbiji, pokušavaju tokom 24. avgusta zaustaviti. našu diviziju. U tom cilju 
oni nam rano ujutru, sa Palisata od koga su bili izgradili pravi bastion, upućuju 
bataljon u susret kojeg 1. proleterska sačekuje i za kratko vrijeme razbija.</span></p>
<p class="MsoNormal" style="margin-top:2.0pt;text-indent:18.0pt;line-height:91%"><span lang="EN-GB">I 
dok je 1. proleterska progonila i uništavala razbijenog i ošamućenog 
protivnika koji je bežao ka utvrđenjima Palisata, naša brigada je u punom 
trku jurila ka Crnom Vrhu, koji je dominirao bugarskim utvrđenjima, u namjeri 
da im preseče odstupnicu. Iako smo trčali koliko su nas noge nosile, njihova 
glavnina je bežeći pred kuršumima boraca 1. brigade, ipak bila brža. 
Sustigli smo samo one kojima je snage ponestajalo. U tom utrkivanju izbili smo i 
pred njihove rovove i žičane prepreke kojima su ih štitili.</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="EN-GB">Sa 
nama u streljačkom stroju bio je i Mile Bulajić, naš komandant bataljona. 
Video je kao i mi da su se Bugari veoma dobro utvrdili, da su bunkere povezali 
sa rovovima, a rovove sa saobraćajnicama, da su se zaštitili trorednom žičnom 
preprekom, da je teren ispred njih ravan i otkriven, ali je i znao da im je 
utjeran strah u kosti, pa je odlučio da ih napadne. Formirao je bombaške 
grupe, privukao sve puškomitraljeze i oko 16 časova, tog 24. avgusta, dao znak 
za juriš. Mitraljesci su otvorili vatru po otvorima bunkera, bombe su 
zatutnjale u žičanim preprekama, a borci su se predvođeni Bulajićem podigli 
i uz gromovit uzvik &quot;ura&quot; jurnuli napred. To je bila do tada neviđena 
scena. </span><span lang="DE" style="mso-ansi-language:DE">U sred dana, preko čiste<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">poljane, bez podrške težih oruđa, naš bataljon je bombama rušio utvrđeni 
bastion i gazio prepreke.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Kroz 
pojas žičanih prepreka prvi se probio Žarko Bosiljčić sa svojim 2. vodom. </span><span lang="EN-GB">On 
i njegovi bombaši su prvi upali i u bunkerske rovove. Za njim su se sručila i 
ostala dva voda naše 2. čete, a potom je Bulajić uveo u borbu i 3. četu. 
Bugari su se žilavo borili. Tek kad bi ih za vrat uhvatili predavali su se vičući:</span></p>
<p class="MsoNormal" style="line-height:91%"><span lang="EN-GB">— A be, 
bratko, az sum komunista! Nesam pukao na vas! Bilo je tu i smješnih scena. 
Borci su za noge hvatali bugarske vojnike dok su gađali u suprotnom pravcu i 
tako ih odvajali od mitraljeza, a oni su izbezumljeni od straha dizali ruke u 
vis i molili za milost. Čisteći bombama rovove i bunkere ovladali smo i drugom 
a ubrzo i trećom linijom, pa smo se našli usred osinjaka u kome se često nije 
znalo ni na koju stranu pucati niti sa koje se braniti. Tako silovit juriš na 
tako utvrđene položaje nisam do tada ni video a kamoli doživeo. Borci su 
otimali mitraljeze iz ruku bugarskih vojnika dok su ovi gađali iz njih. Tukli 
su ih kundacima, cjevima, hvatali za guše i tako osvajali rov za rovom, bunker 
za bunkerom. U dnevniku brigade pod datumom 24. avgusta 1944. godine napisano je 
pored ostalog i ovo:</span></p>
<p class="MsoNormal" style="line-height:91%"><span lang="EN-GB">— Borba se 
produžava sa sve većom žestinom. Oko 16 časova 3. bataljon izvrši juriš, 
pokida trorednu bodljikavu žicu zauze prve rovove. Borci su hvatali za puščane 
cevi i za vratove Bugare. </span><span lang="DE" style="mso-ansi-language:DE">Za 
kratko vreme je očišćen deo utvrđenja...<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">To je napisano onda kad je utisak bio svjež, dok su borci još čistili oružje 
i prepričavali zgode doživljene u bugarskim rovovima. Taj juriš je posmatrao 
i štab armije sa svoje osmatračnice i divio se borcima koji su ga izveli. 
Komesar armije Mijalko Todorović Plavi poslao je oficira za vezu da ispita i 
izvesti koja to jedinica tako smjelo i odvažno juriša kroz bugarske utvrde.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">A ko su bili ti 
hrabri borci? </span><span lang="DE" style="mso-ansi-language:DE">Koga pre da 
spomenem? Žarka Bosiljčića, komandira voda, koji je predvodeći svoje bombaše 
bio teško ranjen od ručne bombe protivnika, ili bolničarku Dušanku Čubrilo 
koja je sa njim i njegovim bombašima išla sve dotle dok Žarko nije bio ranjen 
i kad je po naređenju komesara Miće Solomona morala zastati da bi ga previla, 
Simu Kneževića, komandira voda, Todora Jevića, desetara, Radu Karanovića i 
Miloša Vukovića, puškomitraljesce, ili naše drugarice Jagodu Kelam, Splićanku, 
Vinku Berus, Šibenčanku i Maricu Jeličić koje su išle rame uz rame sa 
njima. Dug je spisak onih koji su tog dana neustrašivo jurišali, počev od 
Mile Bulajića komandanta bataljona koji je davao ritam i ton svim našim 
akcijama pa do poslednjeg borca. No, svakako da ovom prilikom zaslužuje najviše 
pohvala David Surla - Dakan, zamjenik komesara 2. čete koji je poginuo u jednom 
od poslednjih juriša. Ovaj hrabri, visoki, plavokosi mladić bio je, zaista 
jedan od najvoljenijih partisko-političkih rukovodilaca u bataljonu. U jedinici 
u kojoj se Dakan borio i kao mlad partijski rukovodilac razvijao, nije bilo lako 
postati starešina. Dakan se posebno odlikovao načinom prilaženja i kontaktom 
sa borcima, zašto je nalazio vremena i na odmoru i u borbi. </span><span lang="EN-GB">Bio 
je smeo, čvrst i disciplinovan, a prema sebi strožiji nego prema drugima. 
Zahvaljujući njemu partijska i skojevska organizacija bile su u stanju da i u 
najtežim situacijama održe moral boraca na zavidnoj visini. Zbog Dakanove 
smrti za nas iz 2. čete, i pored sjajnog uspeha postignutog na Palisatu, to je 
bio težak i tužan dan.</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Milenko STUPAR</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_223.htm"><b>Prethodni dokument</b></a></TD>
<TD><a href="31_225.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

