<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_77.htm"><b>Prethodni dokument</b></a></TD>
<TD><a href="27_79.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading151" align="left" style="margin-top:0mm;margin-right:0mm;
margin-bottom:0mm;margin-left:131.0pt;margin-bottom:.0001pt;text-align:left;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark74"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading153">SU</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading153">HA</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:11.0pt;margin-bottom:.0001pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:11.0pt;margin-bottom:.0001pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Treći 
jun četrdeset treće.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kiša, oluje i 
grmljavine. Beogradski bataljon zaposeo je položaj kod Suhe, kraj reke 
Sutjeske. Smenio je 1. bata</span><span lang="SR-CYR" style="font-size:8.0pt;font-family:&quot;Times New Roman&quot;;
mso-fareast-language:SR-CYR" class="Bodytext8pt5">jbon</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
2. proleterske brigade, koji je dobio nov zadatak. Iznad položaja, na domaku 
oka, visoko se uzdižu planine </span><span lang="SR-CYR" style="mso-ansi-font-size:
10.5pt;font-family:&quot;Times New Roman&quot;;mso-fareast-language:SR-CYR" class="Bodytext74">Volujak</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
i Maglić. Iza nas je proplanak i napuštena, usamljena kuća.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I poslednji obroci 
hrane nestadoše; jedino ponekad ima konjskog mesa, bez soli i hleba. Puške su 
otežale. Samo malo odmora i sve bi bilo bolje.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tokom noći patrole od 
po tri borca su ee neprekidno smenjivale. Njihov je zadatak bio da u rečnoj 
kotlini otkriju neprijatelja. Pred naš dolazak Nemci su pokušali da prodru niz 
reku. Skupo su platili taj pokušaj. Dvadesetak njih je ostalo da leži u 
dolini, nedaleko od naših položaja.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nemci će, sigurno, 
opet pokušati proboj noću. Za njih su naši položaji od ogromnog značaja da 
bi još više stegli obruč. Borci to znaju. Zato i spavaju &quot;s jednim 
okom&quot;.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Odredili su me u drugu 
patrolu. Prva se još nije vratila. Kiša pljušti kao iz kabla. Prst se pred 
okom ne vidi. Pred nama je uska kozja staza. Dovoljno je da čovek skrene samo 
pola metra pa da se nađe izgubljen u provaliji, odakle buči i penuša 
Sutjeska. Idem oprezno; kundakom tražimo stazu. Sa mnom su još Milorad Ristić, 
bravarski radnik s Čukarice, i Dragoslav Stefanović, učenik srednjotehničke 
škole iz Beograda.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Odjednom zastadosmo. 
Zgazio sam nekakav mek predmet, i on se pokrenu. Osetih leš, a zatim videsmo da 
je to Nemac.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Oko ponoći smo završili 
patroliranje. Svuda je unaokolo bilo tiho. Samo je reka tutnjala. Osvanuo je 4. 
jun. Kiša opet povremeno pada. Magle se vuku dolinama i prekrivaju obližnje 
visove. Još smo na položaju. Danju je vidljivost slaba, tako da patrole 
neprekidno krstare i prate svaki sumnjivi šum. Osećamo zatišje pred budu. Očekujemo 
napad Nemaca, koji, sigurno, negde kraj reke gamižu. Otkako je počela ofanziva 
malo Dana prošlo bez borbe. Bombardovanje naših položaja i kolona bivalo je 
eve žešće. Ni noću nas nisu ostavljali na miru.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Oko umornih tela kiša 
je izdubila mala korita kojima voda otiče niza stranu. Tako, bez vatre i tople 
odeće i obuće, prođe još jedna noć.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Posle proboja idemo 
u Srbiju. Znaš, niko nas više ne može zaustaviti. Čuo sam to kao sigurno — 
šapnu mi Nikola Ružić, politički delegat voda.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nikoline upale, male, 
crne oči zasjaše radošću. Na mršavom licu izbi blag osmeh. Povratak u 
Srbiju bio je san svakog borca Beogradskog bataljona. U mislima lebdi talasasta 
Posavina. Borba za ova brda i goleti oko Sutjeske je i borba za Posavinu. Borci 
to znaju i zato nezadržljivo jurišaju i brane položaj tamo gde se nalaze.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Petog juna oko 10 časova 
jača neprijateljeva kolona je ghošla dolinom Sutjeske ka našim položajima. 
Izbila je iz magle koja se tek dizala. S desne strane, gde je bila 3. četa, 
otpoče borba. Odjeknuše prve ručne bombe ... Neprijatelj je jurišao, padao i 
ustajao. Položaji ostadoše ipak u našim rukama. Najzad, posle nekoliko 
uzastopnih juriša, neprijatelj je odstupio. Ni žrtve nisu uspeli da odvuku.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bližilo se podne. Na 
položaju je nepomično ležao, smrtno pogođen, politički delegat voda Nikola 
Ružić. Kraj njegovog tela stoji pognute glave desetak boraca. U blizini, 
nekoliko njih pokušavaju da oskudnim priručnim alatom iskopaju raku u kamenu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Četom se brzo proču 
vest da je Nikola poginuo. Stajao sam kao ukopan. U mislima su mi se ređale 
slike iz njegovog života. Rođen je 1921. godine u radničkoj porodici, koja se 
s mukom prehranjivala. Tako je došla i 1935. godina, kada je Nikola postao učenik 
u livnici brodogradilišta na Adi Ciganliji, kod Beograda. Uporno je radio na 
savlađivanju zanata i podnosio tegobni šegrtski život. Krajem 1938. postao je 
livački pomoćnik. Borio se protiv maltretiranja učenika i protiv parole većine 
majstora — da je &quot;batina iz raja izašla&quot;. Učestvovao je i u 
demonstracijama radnika. Dvadeset sedmog marta 1941. je koračao beogradskim 
ulicama. A kada je zemlja okupirana i kada je Partija pozvala narod na ustanak, 
otišao je u partizane. Bilo je to 28. septembra 1941. U partizanima je bio 
primeran borac i drug. Početkom 1942. je primljen u Partiju. Bio je u svakom 
okršaju, svugde je svojom hrabrošću podizao borbeni moral. Postao je politički 
delegat voda.</span></p>
<p class="MsoNormal"><span lang="DE" style="font-size:10.5pt;font-family:&quot;Microsoft Sans Serif&quot;;mso-ansi-language:
DE;mso-fareast-language:SR-CYR" class="BodytextSpacing2pt5">...</span><span lang="DE" style="mso-ansi-language:DE;mso-fareast-language:SR-CYR"> 
Sada je nepomično ležao. Smrt nam ga je otela rano, već u dvadeset drugoj 
godini života.</span><span lang="DE" style="mso-ansi-language:DE"><o:p>
</o:p>
</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_77.htm"><b>Prethodni dokument</b></a></TD>
<TD><a href="27_79.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
