<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_163.htm"><b>Prethodni dokument</b></a></TD>
<TD><a href="27_165.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading3Spacing2pt" align="center" style="margin-top:0mm;margin-right:
0mm;margin-bottom:0mm;margin-left:45.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark156"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="BodytextSpacing2pt">FOČANSKA OM</span></a><span style="font-family: Times New Roman; mso-ansi-language: EN-US; mso-fareast-language: SR-CYR; mso-bookmark: bookmark156" class="BodytextSpacing2pt">L</span><span lang="SR-CYR" style="font-family: Times New Roman; mso-fareast-language: SR-CYR; mso-bookmark: bookmark156" class="BodytextSpacing2pt">DINSKA 
ČET</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="BodytextSpacing2pt">A</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;line-height:normal;
background:transparent"><span lang="RU" style="font-family:&quot;Times New Roman&quot;;
mso-ansi-language:RU;mso-fareast-language:SR-CYR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Foča je mali bosanski grad na ušću reke Ćehotine 
u Drinu. Do revolucije bila je poznata po dobrim splavarima i triftarima na 
Drini, po šumskim bogatstvima Zelengore i Maglića. Inače, siromašan i 
pasivan zemljoradnički kraj. Istoričari i retki turisti znali su je po Aladža 
džamiji, po starom karavanskom putu za Dubrovnik i po tome što je nekad, 
davno, bila turska trgovačko-zanatska varoš na tromeđi Bosne, Hercegovine i 
Crne Gore.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uoči rata u Foči je 
bilo nešto zanatlijskih radnika, a u Brodu na Drini i u Zelengori dosta</span><span lang="SR-CYR" style="font-size:9.0pt;font-family:
&quot;Times New Roman&quot;;mso-fareast-language:SR-CYR" class="Headerorfooter6pt"> 
šzpugskih</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
radnika zaposlenih na eksploataciji šuma i šumskoj železnici. Partijske 
organizacije nije bilo, ali je prilično jaka sindikalna organizacija okupljala 
mnoge radnike. Sindikat na Brodu vodio je dva-tri uspela štrajka za veće 
nadnice i bolje uslove rada. Napredni omladinci, srednjoškolci iz Foče, pretežno 
učenici sarajevskih škola, povezivali su se s radnicima i pomagali njihove 
akcije preko sindikata. U selima izrazito siromašnog i pasivnog kraja živelo 
se mučno i teško, a većina seljaka bila je nepismena.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Talijani i ustaše počeli 
su odmah posle okupacije zemlje da terorišu i progone napredne omladince i 
radnike. Među srpskim i muslimanskim stanovništvom u gradu, a naročito u 
selu, okupator je sejao i raspirivao šovinističku mržnju. Kada su početkom 
decembra 1941. Talijani predali Foču četnicima, bratoubilačka borba bila je 
pojačana.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ustaše su iz Foče 
odvele u jasenovački logor deset naprednih omladinaca, od kojih je samo jedan 
preživeo. Desetak omladinaca uspelo je da se prebaci u Crnu Goru.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Po selima se pljačkalo, 
ubijalo i odvodilo u logore. Od decembra 1941. to su nastavili da čine četnici. 
Pljačka i ubijanje nisu prestajali. I ustaše i četnici su izmišljali mučenja 
i orgije. Proleterski i partizanski bataljoni zatekli su dva mosta na Drini i 
onaj na Ćehotini okupane krvlju poklanih ljudi. Reke su providnim zelenim plaštom 
pokrivale stotine leševa izmešanih sa potonulim balvanima od poslednjeg 
trifta.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uprkos svemu tome, 
mnoge srpske porodice skrivale su svoje susede muslimane od četničkog noža, 
kao što su pre toga muslimanske sklanjale Srbe ispred ustaškog zločinstva.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Omladina je bila prva 
meta i Talijana, i ustaša, i četnika. U novembru i decembru 1941. nekoliko 
omladinaca iz Foče i Miljevine formiralo je jednu partizansku grupu na 
Miljevini, pod rukovodstvom Rade Stefanovića iz Foče. Ova grupa se povezala s 
partizanima oko Kalinovika, a kasnije i u Crnoj Gori, i učestvovala u manjim 
akcijama.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dvadesetog januara 
1942. dva partizanska bataljona iz Crne Gore oslobodila su Foču od četničkog 
terora. Prekinuto je zversko klanje i istrebljivanje muslimanskog stanovništva, 
koji su bili nastavak ustaškog terora i bratoubilačke borbe između Srba i 
muslimana.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Krajem januara 1942. sa 
bataljonima 1. proleterske brigade u Foču je došao drug Tito s Vrhovnim štabom 
NOV i POJ. Foča je postala centar velike slobodne teritorije. Za grad i celu 
okolinu svanuli su prvi dani slobode.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">S dolaskom jedinica 1. 
proleterske brigade i Vrhovnog štaba u Foči je počelo iskorenjivanje šovinističke 
mržnje i razdora među stanovništvom. Stvoreni su uslovi za slobodan život i 
rad. Situacija je zahtevala proganjanje četničkih ostataka i kažnjavanje 
krvnika uporedo s okupljanjem zaplašenog naroda, koji je trebalo izvući iz kuća 
i spasavati ga od gladi. Najteži zadatak bilo je ulivanje poverenja ljudima, 
etvaranje uverenja da partizani nisu kao četnici i da čovek čoveku nije zver.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Docnije se od naroda 
tražilo da pomogne front. On se oduševljeno i masovno odazvao, kada je osetio 
da su mu partizani prišli kao ljudi. Uspostavljena je narodna vlast, izabrani 
su narodnooslobodilački odbori u Foči i po selima, formirane dobrovoljačke 
jedinice i partizanske straže. Osnovane su masovne organizacije 
Narodnooslobodilačkog fronta, omladine, Antifašističkog fronta žena. 
Osposobljena je bolnica za &quot;igmance&quot;, otvoren dom kulture, stvorene 
radionice za vojsku, narodne kuhinje za ishranu gladnog i opljačkanog stanovništva 
itd.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Mnogi neće zaboraviti 
gnjecavi hleb od suvih krušaka koji se stanovništvu i vojsci delio tih dana, 
jer drugog nije bilo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">&quot;Igmanci&quot; u 
bolnici su bili obasuti opštom ljubavlju i pažnjom. U tome se isticala naročito 
omladina.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Od najboljih omladinaca 
i aktivista Foče stvorena je početkom februara 1942. prva partijska 
organizacija.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U Foči su zbrisani 
tragovi šovinističke mržnje i zavade. U njoj se razvijao snažan politički, 
društveni i kulturni život. Pošto su drug Tito i Vrhovni štab ostali u Foči 
sve do 10. maja 1942, ona je postala ne samo politički i kulturni centar čitavog 
kraja već i središte šireg političkog i organizacionog delovanja 
narodnooslobodilačkog pokreta.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Omladinci su, prirodno, 
bili najbolji u svim akcijama. Bili su svuda prvi i radili s oduševljenjem. U 
to vreme skojeveka organizacija u Foči formirala je nekoliko omladinskih četa 
od omladinaca iz Foče i okoline.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Susreti fočanskih 
omladinaca s bombašima i mitraljescima 1. proleterske, posete proleterima 
&quot;igmancima&quot;, zajedničke omladinske priredbe i lokalne akcije razvile 
su neodoljivu želju da jedna njihova četa bude primljena u 1. proletersku 
brigadu. Kada je drug Tito dao saglasnost, bila je to neopisiva radost zbog 
ukazane časti i poverenja da pođu zajedno s proleterima. Omladinska četa koja 
je ušla u sastav Kragujevačkog bataljona formirana je početkom februara 1942, 
a bila je sastavljena od radnika, učenika i nekoliko seoskih omladinaca iz Foče 
i najbliže okoline. U četu je ušla grupa partizana koja je dejstvovala na 
Miljevini, jedan deo pitomaca dečjeg doma, nekoliko Fočana iz crnogorskih 
partizanskih bataljona i nekoliko omladinaca s Romanije. Imali su uglavnom između 
petiaest i dvadeset godina. Nekoliko fočanskih porodica dale su svu svoju decu 
u ovu četu (Šarić, Hadživuković, Visocki, Babić).</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Četa je bila smeštena 
u dečjem domu. Organr1zovana je živa vojna obuka i političko-vaspitni rad. Često 
su politička predavanja držali drugovi iz agitpropa Vrhovnog štaba. Dva puta 
je omladincima govorio i Ivo Lola Ribar, Skojevska organizacija u četi bila je 
nosilac i pokretač svake aktivnosti. .Komanda čete oslanjala se u prvom redu 
na skojevce.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prvi komandir čete bio 
je Svetozar Gagović, a zamenik komandira Božo Hadživuković. Posle odluke da 
četa uđe u sastav Kragujevačkog bataljona, za komandira čete određen je 
Jovo Pejković Keza, za zamenika Radisav Simeunović Šumadinac, za komesara čete 
Uroš Bajić, pa Dušan Korać Dule (kratko vreme), a zatim Dimitrije Janković 
Cici, a za zamenika komesara Marija Jagodić Maca.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Omladinci, 
puni poleta i oduševljenja, ulivali su poverenje stanovnicima Foče. Ubrzo su 
se osetili pravim vojnicima. S pesmom, čvrsto i sigurno prolazila je četa 
ulicama Foče. Roditelji su posmatrali decu u ponosili se njom.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Četa 
se sastojala od Srba, Hrvata i muslimana. Već samo to zbližavalo je njihove 
porodice i bilo od velikog uticaja za učvršćenje poverenja, jedinetva i 
bratstva među Fočanima. Briga roditelja za svoju decu prerastala je u brigu za 
suseda i uzajamno pomaganje u svim ratnim teškoćama.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Drugarstvo 
u četi, uzajamno poverenje i pažnja potisnuli su u zaborav sve što se do tada</span><span lang="SR-CYR" style="font-size:9.0pt;font-family:
&quot;Times New Roman&quot;;mso-fareast-language:SR-CYR" class="Headerorfooter6pt"> 
dogodrjlo</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
u ovome mestu. Zaboravljen je razdor, izbegnute međusobne osvete, a nedužna 
prolivena krv opominjala je ia razvijanje i čuvanje bratstva i jedinstva.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Četa 
je prilikom ulaeka u sastav bataljona imala šezdeset četiri borca (bez komande 
čete, koja je došla iz sastava bataljona). Iz njenih redova potiče narodni 
heroj Lojo Šerif.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">U 
aprilu 1942, posle prvih akcija u istočnoj Bosni, iz čete je uklonjeno u dva 
maha sedam omladinaca zbog slabog držanja. Prilikom napuštanja Foče, u maju 
1942, iz čete su dezertirala četiri omladinca. Osipanje omladinaca je nastalo 
pod pritiskom roditelja i rodbine, a i stoga što je trebalo napustiti svoj 
kraj.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Čim je završen prvi 
deo vojne i političke obuke, omladinci su tražili da idu u borbu. Ostali su još 
neko vreme na obuci, a već krajem marta 1942. četa je, u sastavu bataljona, 
imala prvo vatreno krštenje u borbi s četnicima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tih dana je jedna četnička 
kolona potisnula Drinski dobrovoljački odred i probila se prema Rogatici. Prva 
proleterska je pritekla u pomoć. Naš bataljon napadao je četničke položaje 
na kosi pored puta Međeđa—Pešurići—Dub.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Raja Nedeljković je uoči 
same borbe upozorio komandira Omladinske čete da čuva četu i da ne dopusti 
istrčavanje omladinaca u ovoj prvoj akciji. Sem toga, u bataljonu je, kod 
izvesnog broja drugova, vladalo mišljenje da ova deca još nisu dorasla ratnim 
naporima i da ih treba čuvati dok ne ojačaju i ne steknu borbena iskustva. 
Bilo je malo neverice u njihove sposobnosti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Omladinska četa je u 
toj akciji bila na desnom krilu bataljona. Kolonom se pronela komanda &quot;tišina&quot;, 
što je bio znak da je neprijatelj blizu. Oružje i municija bili su spremljeni. 
Omladinci su bili uzbuđeni. Nije ni čudo, prvi put se sreću licem u lice s 
neprijateljem. Nije bilo straha, ali bilo je neizvesnosti kako će se sve to 
odigrati.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Razmišljanja su 
prestala u trenutku kada je komandir čete, Jovo Pejković, komandovao:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Levo u strelce i 
pravac kosom uz brdo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">To je bila prva borbena 
komanda njihovog komandira na nekoliko desetina metara od neprijatelja. I 
nijedan je omladinac nikada nije zaboravio. Snažno &quot;ura&quot;, izmešano s 
rafalima mitraljeza i neujednačenim pucanjem pušaka, kao da je na krilima 
ponelo omladince prema četničkim položajima na brdu koje je trebalo zauzeti. 
Omladinci su pre ostalih četa izbili na vrh brda. Četnici su bežali kao 
rulja. Tako je bila izvojevana prva pobeda.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Komanda čete je mogla 
biti zadovoljna borbenim držanjem i uspehom, ali u toj borbi omladinci nisu poštovali 
stalnu partizansku obavezu &quot;čuvaj municiju&quot;. Ovoga puta to za njih 
nije važilo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ubijeno je desetak četnika. 
Omladinci su imali dva ranjena druga, Stjepana Šarića i Acu Visockog. Ponosni 
i zadovoljni prvom borbom, delili su radost s ostalim borcima bataljona.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prekaljeni proleteri 
iskreno su im čestitali.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ređale su se nove 
borbe, neprijateljeve ofanzive, veliki marševi i nove borbe i pobede. Četa se 
popunjavala novim omladincima iz krajeva kroz koje je prolazila 1. proleterska.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Zakmur, maja 1942. Četnička 
zavera je razbila Fočanski partizanski odred. Četnici su ubili njegovog 
komesara, Stevu Markovića Singera, i zamenika komandanta, Momu Kočovića. 
Kragujevački bataljon 1. proleterske dobio je zadatak da oslobodi taj teren i 
^kazni četničke zločince. U tim akcijama učestvovala je i Omladinska četa. 
U borbi s četnicima u Zakmuru, kod Kmurice, poginuo je Jovan Šarić.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prva proleterska kreće 
24. juna 1942. sa Zelengore. Fočanski omladinci pozdravljaju se sa svojim 
krajem, ostavljaju roditelje i svoje dečaštvo. Mladi borci idu stopama svoga 
bataljona i brigade.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Konjic 8. jula 1942. 
Prvi put u gradu. Omladinci na juriš zauzimaju domobransku kasarnu. Slavi se 
pobeda i sigurnost u sebe.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bugojno 20—21. jula 
1942. Kolona dečaka i devojčica, uhvaćenih za ruke, gazi Vrbas. Mitraljezi i 
bacači presecaju noćnu tišinu. Loja se ističe kao bombaš. Celu noć smo u 
Bugojnu. U zoru kolona razdvaja brzake Vrbasa. Prelaze i zarobljenici.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Livno 4—5. avgusta 
1942. Omladinci sudeluju u zauzimanju utvrđenog samostana sa ustaškom posadom, 
dalje prodiru, pored fabrike cementa, u nove rovove i bunkere.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Slobodan je još jedan 
grad. Poginuo je borac Omladinske čete Slavko Krunić.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sitnica 19. septembra 
1942. Bunkeri pokriveni svežim snegom. Prvi juriš. Drugi juriš. Na snegu crni 
levci bombi i bacača. Jauk ranjenika. Na tri metra ispred bunkera presečen 
rafalom ostaje komandir čete Dragoljub Simić Dragan. U nastavku borbe četom 
komanduje vodnik Neđo Milić.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bistrica kod Gornjeg 
Vakufa 4. marta 1943. Četvrta ofanziva. Trideset šest sati marševanja od 
Ivan-sedla. Sasvim u dubokoj pozadini Nemaca. Vodi se bitka za ranjenike. Od 
zore do podne borba s Nemcima i ustašama na brdu iznad Bistrice. U ovim jurišima 
pali su komandir čete Momir Joksimović, vodnik Krsto Mandić i borac Svetozar 
Pavković.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bukvica na padinama 
Treskavice ispred Kalinovika 19—20. marta 1943. Četnici Pavla Đurišića nas 
zaustavljaju. Juriš iz pokreta. Bombaši su razredili i pokolebali prvi streljački 
stroj četnika. Politički delegat voda Andra Marinković Mali teško je ranjen 
u obe noge (nastradao u bolnici u petoj ofanzivi).</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kapak i Golo brdo 
9—11. aprila 1943. Posle prelaska Drine kod Ustikoline i zauzimanja Krčinog 
brda, juriš na talijansko utvrđenje na Kapku. Dva sata ogorčene borbe. 
Razbijeni talijanski alpinci na Golom brdu beže prema Čajniču. U bataljonu 
dvadeset tri druga ranjena i poginula. Od omladinaca poginuli Marko Lacmanović 
i Šuka.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Velenići—Čelebić 
26. maja 1943. Peta ofanziva rasplamsava se svom žestinom. Ovde već nekoliko 
dana traju borbe za ranjenike i bolnicu. Danas je odsudna odbrana brdašca 
Kragujevac i staze prema Uzlupu na Tari. Na ivici šume u prvoj borbenoj liniji 
su omladinci-bombaši. Nikica Vuković sa svojim puškomitraljezom sveti Mikoša 
Gajevića, jednog od najboljih mitraljezaca bataljona, koji je poginuo stojeći, 
i tek je mrtav ispustio šarac. Nikica, Lojo i njihovi drugovi bacaju bombe ne 
saginjući se. A talasi Nemaca padaju ili se povlače. Kolona bolnice i 
ranjenika odlazi stazom prema Tari. Ispraća je krvavo, zalazeće sunce.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Teško je ranjena bombaš 
Mileva Šarić (nastradala u bolnici u petoj ofanzivi).</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Borovno, Sutjeska 
4—5. juna 1943. Stegao se obruč oko naših jedinica. Zora i magla. Druga 
proleterska brigada napada Košur. Naš bataljon na ivici Borovna. Silovit juriš 
preko ledine izbacio je Nemce iz rovova. Nisu se zaustavili do Popovog Mosta. 
Ispred rovova palo je četrnaest proletera, a od toga devet omladinaca: zamenik 
komandira čete Božo Hadživuković, vodnici Šerif Lojo i Vlado Elez Crni, 
mitraljesci Aco Visocki, Božo Pejović, Petar Birošević Sremac, Milan iz 
Bugojna, Tone Vargović, omladinski rukovodilac čete, i Rašid Hadžimešić, 
desetar.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Božo, Lojo i Crni 
poslednji put su poveli svoje vodove i četu s bombama u rukama i prvi put su 
zastali na deset metara ispred rovova.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Desna obala Sutjeske je 
slobodna.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Balinovac, Zelengora 
10. juna 1943. Bataljon je na predstraži brigade. Prvi rafali omladinaca po 
utvrđenim nemačkim položajima. Cela brigada juriša. Na Balinovcu i okolnim 
visovima prestala je da se vije zastava s kukastim krstom.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pao je Milan Babić.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Donji Budanj, Miljevina 
14-15. juna 1943. Nemci i uetaše nadiru od Foče. S 1. bataljonom štitimo 
prolazak bolnice i jedinica. Dva dana stalni juriši i borbe. Pali su politički 
delegat voda Blažo Hadživuković, borac Krsto Klisović i dva druga i jedna 
drugarica iz 3. dalmatinske brigade.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Vlasenica 25—26. juna 
1943. Zauzeta su ustaška utvrđenja. Prvi oslobođeni grad posle pete ofanzive. 
Poginuli su zamenik komandira čete Vaso, Boro Visocki, borac, i Fatima Spaho 
Tafro.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Travnik 29. novembra 
1943. U Jajcu je Drugo zasedanje Avnoja. Nije oslobođen Travnik. Zauzeli smo 
bunkere 6 i 7 i stigli u predgrađe. Po danu smo se povukli. Poginuo je najmlađi 
bombaš Rade Radonjić.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Duvno 9. decembra 1943. 
Nemci ponovo ušli u gradić. Po drugi put vršimo napad. Celu noć borba. Krug 
vatre od mitraljeza, bacača i tenkova nismo probili. Poginuo je raniji komesar 
čete Dimitrije Janković Cici.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Široka kosa kod 
Mrkonjića 30. aprila 1944. Svakodnevni juriši Nemaca prema oslobođenoj 
teritoriji. Iznenadni prodor Nemaca. Naizmenični juriši i bombe u šumi, po 
enegu. Glavni položaji su održani. Poginuli su zamenik komesara čete Ante 
Tuka, borci Drago Tripković, Relja Čović i Dušan Ostojić.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Palisad 24. avgusta 
1944. Proleteri iz Srbije vraćaju se<span class="Bodytext76pt"> u</span> svoj 
kraj. Ruše utvrđenja Bugara. Svima se žuri da oslobode Palisad i uđu u Užice. 
Otvaraju put za Srbiju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Poginuli su desetar 
Dragić Vukić i mitraljezac Petar Krunić.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Borbe oko Čaglina u 
Slavoniji 15. aprila 1945. Bataljon, podmlađen borcima iz Srbije, savlađuje 
poslednje otpore Nemaca. U Omladinskoj četi ostalo je svega nekoliko 
&quot;starih&quot; omladinaca. Nikica Vukojević, mitraljezac sa Sutjeske, ovde 
je poginuo kao komesar bataljona.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dečaci i devojčice iz 
školskih klupa, mladi radnici i čobani čeličili su se u jurišima, rasli sa 
svojom četom, bataljonom i brigadom i postajali čvrsti i iskusni proleterski 
borci. Uvek su se trudili da ne zaostanu za starijim i iskusnijim drugovima iz 
drugih četa. Ponosili su se oni svojim proleterskim imenom i u svaki zadatak 
unosili sav svoj omladinski žar.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Bodytext3">Luka 
BOŽOVIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_163.htm"><b>Prethodni dokument</b></a></TD>
<TD><a href="27_165.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
