<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_28.htm"><b>Prethodni dokument</b></a></TD>
<TD><a href="27_30.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading221" style="margin-top:0mm;margin-right:0mm;margin-bottom:0mm;
margin-left:71.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark29"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Footnote5">KAL</span></a><span lang="HR" style="font-family: Times New Roman; mso-ansi-language: HR; mso-fareast-language: SR-CYR; mso-bookmark: bookmark29" class="Footnote5">J</span><span lang="SR-CYR" style="font-family: Times New Roman; mso-fareast-language: SR-CYR; mso-bookmark: bookmark29" class="Footnote5">EN</span><span lang="HR" style="font-family: Times New Roman; mso-ansi-language: HR; mso-fareast-language: SR-CYR; mso-bookmark: bookmark29" class="Footnote5">J</span><span lang="SR-CYR" style="font-family: Times New Roman; mso-fareast-language: SR-CYR; mso-bookmark: bookmark29" class="Footnote5">E 
NAŠIH REDOV</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Footnote5">A</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Prilikom ulaska u sastaov 1. proleterske brigade, 
3. kragujevački bataljon imao je u svom sastavu oko šezdeset do sedamdeset članova 
Partije i približno toliko članova Skoja.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U prvim danima bataljon 
je, sastavljen pretežno od radnika iz Vojnotehničkog zavoda, koji su poticali 
iz svih krajeva naše zemlje, pa i preko njenih granica, od stranih majstora, 
kalfi i šegrta, onih koji su znali samo to da je Komunistička partija jedina i 
prava partija radničke klase. U sastavu bataljona bilo je boraca koji su znali 
da su im njihovi najmiliji streljani u poznatom masovnom pokolju u Kragujevcu i 
onih koji o sudbini svojih najbližih nisu ništa znali. Tu su bili i omladinci, 
članovi i simpatizeri Skoja čiji su drugovi iz školskih klupa takođe 
nastradali u masovnom streljanju. Među borcima je bilo i starijih drugova 
intelektualaca proganjanih ranije radi naprednih ideja i svoje političke 
aktivnosti, koji su bili ili članovi Partije ili komunisti po ubeđenju. Mnogi 
borci bili su seljaci iz okolnih sela, do kojih su i ranije dopirale ideje 
jedinstva radnika i seljaka u borbi protiv eksploatacije. Neke od njih privukle 
su u redove partizana slobodarske tradicije Šumadije; oni jednostavno nisu 
mogli da se pomire s dolaskom tuđina u našu zemlju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tako su se u jednoj 
jedinici našli ljudi raznih nacionalnosti, iz raznih socijalnih sredina, 
neujednačenih shvatanja i različitog nivoa političke svesti. O tome se, 
naravno, u političkom radu morala voditi briga, kao što se vodila briga o svim 
promenama koje su kasnije nastale.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na svom borbenom putu o 
sastavu brigade i Kragujevački bataljon je popunjavan borcrša iz raznih mesta 
Bosne i Hercegovine, Dalmacije i Sandžaka.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Najznačajnija popuna 
bataljona bilo je formiranje Omladinske čete u Foči, koja je u početku 
brojala oko 50 boraca, omladinaca koji su imali od trinaest do sedamnaest 
godina. To su bili dečaci iz doma u Foči i omladinski aktivisti iz grada i 
okoline, od kojih je nekoliko bilo u Fočanskom, odnosno Kalinovačkom odredu. 
Oni su po svom ekonomskom položaju naginjali narodnoj revoluciji. Osim toga, 
oni su pre našeg dolaska videli strahote pokolja mirnog stanovništva od strane 
ustaša i četnika i došli su u partizane da se s mladalačkim zanosom bore 
protiv okupatora i njihovih slugu. Među ovim omladincima bilo je tada malo članova 
Skoja i članova Partije. Svim starijim borcima ostaće u nezaboravnom sećanju 
trenutak kada su mladići Omladinske čete, kratko vreme posle pokreta iz Foče, 
digli glas protesta što nisu dobivali iste vojničke zadatke kao i ostale, 
vojno znatno iskusnije čete bataljona.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Druga značajna popuna 
bila je sa Biokova. Bataljon je popunjen jednom grupom odabranih boraca iz tamošnjeg 
odreda, većinom članova Skoja i Partije, koji se od početka ni po čemu nisu 
razlikovali od starih boraca. Ubrzo posle ove, došla je još jedna popuna iz 
Dalmacije, brojno mnogo veća. Neznatan broj boraca bio je u Skoju i Partiji, većina 
nije imala ni vojničkog iskustva, ali ubrzo posle okršaja na Sitnici, Jajcu, 
Skender-Vakufu i Kotor-Varošu oni su se ravnopravno uvrstili u red ostalih 
boraca u bataljonu.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Veći priliv boraca u 
bataljon bio je, zatim, u srednjoj Bosni. Bili su to većinom mladi drugovi koji 
su imali potrebno vojničko iskustvo i odmah su se aktivno uključili u borbene 
redove bataljona.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Neposredno pred početak 
pete ofanzive bataljon je bio znatnije popunjen iz Bijelog Polja. To su bili 
mladi ljudi iz redova jedne zarobljene četničke jedinice, koji su dobrovoljno 
pristupili bataljonu i bili raspoređeni u naše čete. Ali na početku ofanzive 
oni su, delom iz straha od oštrih borbi koje su već bile počele, delom zbog 
nagovora nekih koji su ranije bili pod jačim uticajem četnika, jedne noći 
organizovano nestali.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U jeku pete ofanzive, 
neposredno pre borbe na Miljevini, bataljonu je dodeljen veći broj boraca 
rasformirane 3. dalmatinske brigade.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">To su bile do tada 
najznačajnije popune bataljona, ali može se slobodno reći da su u svim 
mestima Bosne kroz koje je bataljon prolazio, a naročito u onima gde je više 
vremena boravio ili vodio borbe, pristupali novi borci i popunjavali mesta onih 
koji su ispadali iz borbenog </span><span lang="SR-CYR" style="mso-ansi-font-size:10.5pt;font-family:
&quot;Times New Roman&quot;;mso-fareast-language:SR-CYR" class="Footnote4">stroja,</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
bilo da su poginuli u borbi, bilo da su ranjeni ili bolesni ostajali po 
bolnicama, bilo pak da su dolazili na više vojne i političke funkcije u nove 
jedinice.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">To je, naravno, samo 
nepotpun pregled sastava bataljona, u kome se sprovodio intenzivan političko-partijski 
rad, i najopštija slika uslova pod kojima se ta aktivnost razvijala.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Politički rad u 
bataljonu razvijao se preko bataljonskih, četnih i vodnih konferencija, koje su 
održavane vrlo često, kad god su to uslovi dopuštali.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;">Bataljonske konferencije su bile ređe. Održavane 
su u vezi s raznim pitanjima. Najčešće teme su bile: upoznavanje boraca s 
političkom situacijom u svetu i sa stanjem na istočnom frontu i u raznim 
krajevima naše zemlje. Informacije o političkim zbivanjima u zemlji i u svetu 
bile su često povod i za upoznavanje sa slabostima u taboru neprijatelja ili, 
pak, sa političkom situacijom na terenu na kome se jedinica nalazila ili na 
koji je trebalo da idemo. Opšti osvrt na protekle vojničke akcije i pouke za 
buduću borbu bili su gotovo redovna tačka dnevnog reda na ovim konferencijama. 
Na osnovu konkretnih zapažanja ocenjivani su postupci boraca prema narodu, a 
naročito propusti i nepravilnosti koji nisu na liniji narodnooslobodilačke 
borbe. Na tim konferencijama bilo je ponekad reči o izvesnim opštim 
nepravilnostima u međusobnim odnosima, naročito prema novim borcima ili prema 
drugim jedinicama naše vojske, i slično.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;">U okviru bataljona održavana su i predavanja obično 
sa opštijim temama — o ulozi KPJ u narodnooslobodilačkoj borbi, o 
nacionalnom pitanju i politici bratstva i jedinstva koju vodi KPJ, istoriji 
radničkog pokreta, narodnim odborima kao klici nove vlasti i garancije bolje 
budućnosti, o versajskoj Jugoslaviji, o I i II zasedanju Avnoja, o položaju 
radničke klase i seljaštva, o politici izbegličke jugoslovenske vlade i 
raznih političkih partija i grupacija iz bivše Jugoslavije, o drugom frontu, 
federativnom obliku državnog uređenja i o mnogim drugim pitanjima. Borci su 
upoznavani sa stavovima Komunističke partije i Vrhovnog štaba prema svim 
pitanjima važnim za budući razvitak narodnog ustanka i izgradnje nove 
Jugoslavije. Van svake je sumnje da su ove konferencije, na kojima su se borci 
upoznavali s ciljevima narodnooslobodilačke borbe, odigrale značajnu ulogu u 
održavanju i podizanju borbenog morala bataljona. Na njima su se borci 
osposobljavali da svojim postupcima prema narodu i pravilnim objašnjavanjem 
događaja budu aktivni i uspešni </span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext">politički agitatori i politički 
borci za ciljeve narodnooslobodilačke borbe i Komunističke partije 
Jugoslavije.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Četne konferencije su 
se održavale mnogo češće, jer ih je bilo lakše sazvati: u mestima u kojima 
smo boravili nekoliko časova, na položajima, u slučajevima kraćeg zastoja u 
nekom mestu, pa čak i u slučajevima kratkog zastoja u pokretu. Na ovim 
konferencijama raspravljalo se o konkretnim greškama i propustima pojedinaca: o 
odnosu prema narodu, o međusobnim odnosima, o odnosu prema novim borcima, o 
nepravilnostima u političkoj aktivnosti na terenu, o organizaciji ishrane i 
pravilnoj podeli oskudnih količina hrane, o pojavama nemara u održavanju i čuvanju 
oružja, o nepravilnostima na straži i u patroliranju, o nepravilnim 
shvatanjima uloge žena u narodnooslobodilačkoj borbi i sl.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na ovim konferencijama 
držana su predavanja o čuvanju i održavanju oružja i o rukovanju njime, naročito 
ako je od neprijatelja bilo oteto novo oružje ili su prispeli novi borci. Preko 
ovakvih predavanja borci su podučavani vojničkom dejstvu desetine, voda čete 
i bataljona u akciji, o patroliranju, o dužnostima komandnog osoblja i dr. 
Vojničku obradu pojedinih pitanja nisu izvodile starešine obrazovane u vojnim 
akademijama, nego ljudi koji su se ratnoj veštini učili i naučili u 
svakodnevnoj borbi.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Četne konferencije su, 
obično, bile veoma žive, jer su borci o svim pitanjima davali svoja zapažanja, 
dopune ili nove sugestije. Oni su to mogli jer su im teme, vojne, političke ili 
društvene, bile bliske. Budući da su prednjačili u svemu i da su svojim ličnim 
primerima davali ton životu, radu i borbama čete, članovi Partije i Skoja 
davali su ton i četnim konferencijama. Na njima je dolazilo i do borbe mišljenja, 
jer su se baš tu najbolje ispoljavala različita shvatanja. A to je najviše 
vredelo, jer je služilo kao putokaz ne samo za sadržinu rada budućih 
konferencija nego i za realnu orijentaciju u postavljanju političkog, vojničkog 
i partijskog rada ubuduće.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Humanizam i vera u 
snagu ustanka, u pravednost ideja Partije navodili su nas, ponekad na, postupke 
koji su, u stvari, bili naivni, predstavljali naše iluzije. Ali u isto vreme 
takvi postupci su možda najrečitije pokazivali koliko je u naših boraca bilo 
iskrene ljubavi prema čoveku, i to u vreme ratnog haosa, kad se vodila borba na 
život i.smrt, kad je raspirivana mržnja. To ilustruje i jedan primer iz 1943. 
godine. Pre početka četvrte ofanzive, kada se bataljon nalazio na sektoru 
Kotor-Varoš— Prnjavor—Teslić, bio je zarobljen izvestan broj Nemaca,</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Među njima i jedan 
koji je, za razliku od ranijih zarobljenika, iz kukavičluka (kako se kasnije 
ispostavilo) izjavio </span><span lang="SR-CYR" style="mso-ansi-font-size:10.5pt;font-family:
&quot;Times New Roman&quot;;mso-fareast-language:SR-CYR" class="Footnote4">da</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
je mogućno da fašistička Nemačka izgubi rat, pa je čak izrazio i spremnost 
da se bori protiv fašizma. Kra</span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;mso-fareast-language:
SR-CYR" class="Footnote4">gujevački</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> proleteri, čije su roditelje, braću i sestre 
streljali nemački fašisti u masovnom pokolju izvršenom u njihovom gradu, nošeni 
zanosom iskrenih revolucionara, rešiše da nacističkog vojnika prevaspitaju i 
uliju mu saznanje da je do tada pripadao ratnoj mašini Hitlera koja nosi užas 
ljudskom rodu. Raspoređen je u 3. četu, u kojoj se nalazio Karlo Švalek, 
radnik i predratni član Partije iz Kragujevca koji je znao da govori nemački. 
Tako je ovaj Nemac ostao s nama nekoliko dana i nosio je titovku sve do trenutka 
kada su mu naše drugarice izvezle petokraku zvezdu sa srpom i čekićem. Od 
tada, uprkos oštroj zimi, titovku je nosio u ruci. Međutim ni to nije bilo 
dovoljno da proleteri odustanu od svoje naivne, ali ljudske i čiste zamisli.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Četna konferencija je 
bila u neku ruku i sud partizanske časti. Zbog toga se svaki borac trudio da 
svojim postupcima ne dođe u situaciju da bude kritikovan na četnoj 
konferenciji. Svaki borac koji bi učinio kakav prestup ili prekršaj 
partizanskih pravila strogo je kritikovan s ciljem da se ubedi da tako nešto 
ubuduće ne čini. Ove konferencije su već u početku bile značajan faktor 
ujednačavanja mišljenja i stavova i neprekidnog vojno-političkog izgrađivanja 
boraca i rukovodilaca.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pored političke 
aktivnosti, u bataljonu je bio veoma dobro organizovan i kulturno-prosvetni rad. 
Danas može izgledati neverovatno koliko su ti mladi ljudi pokazivali smisla za 
organizovanje kulturno-prosvetne aktivnosti i pod veoma teškim uslovima. Bila 
je to i preka potreba jednog života lišenog najelementarnijih ljudskih 
potreba. Kragujevčani su, ne računajući priredbe koje su organizovane snagama 
brigade, održali velik broj kulturnih i zabavnih priredaba u mestima gde su se 
zadržavali makar i nekoliko časova. Te priredbe su uvek bile vrlo dobro posećene. 
Na njima su meštani mogli videti i čuti hor saetavljen od boraca povučenih s 
položaja koji je umeo dobro da otpeva splet narodnih pesama, vrlo dobro uvežban 
ansambl narodnih igara, dramsku grupu koja je prikazivala prigodne skečeve, pa 
čak i neke komade Branislava Nušića (&quot;Sumnjivo lice&quot;, 
&quot;Analfabeta&quot; i sl.).</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Veoma popularan je bio 
bataljonski &quot;vrabac&quot;, koji je duhovito, kroz pesmu, pričao o 
situaciji i odnosu snaga u svetu i u zemlji ili podvrgavao ruglu brutalne i 
neljudske postupke slugu okupatora. &quot;Vrabac&quot; nije izostavljao da uvek 
nešto kaže i o postupcima pojedinaca u bataljonu ili o eventualnoj 
negostoprimljivosti meštana za koje je program pripremljen. Obično je 
&quot;vrabac&quot; spreman odmah, na brzinu, ali uprkos tome bio je lepo priman 
i od meštana i od boraca. Od kritike &quot;vrapca&quot; nisu bili pošteđeni 
ni komandanti, komandiri, komesari, ni druge starešine. Može se reći da je to 
bio jedan od oblika partizanske satire. Istina, neki kulturni radnici su ga 
kritikovali i čak ismejavali, jer se nisu slagali s ovim vidom aktivnosti, ali 
bataljoneki &quot;vrabac&quot; je ipak ostao omiljen i zbog toga često izvođen. 
Recitacije, čitanje prigodnih odlomaka iz literature, a ponekad i prigodne 
informacije o stanju na frontovima bili su sastavni deo programa priredaba koje 
su organizovane po raznim mestima na putu našeg bataljona.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Takav program kulturnog 
rada doprinosio je i popularizaciji partizana, jer su ih meštani preko toga 
bolje shvatili i upoznavali. Naročito je vredelo to što su programi ovih 
zabava bili prožeti duhom bratstva i jedinstva svih naroda Jugoslavije, duhom 
mržnje prema okupatoru i njihovim slugama. Oni su, u isto vreme, bili prožeti 
i duhom humanizma i nepomirljivosti *u borbi protiv neprijatelja. Iako su bili 
uglavnom improvizovani i na skromnom nivou, ti programi su doprinosili prosvećivanju 
naroda u zaostalim krajevima u kojima su se kretale naše jedinice.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pokretači i 
organizatori celokupnog političkog i kulturnog rada bili su komunisti. Kao i 
kod drugih bataljona 1. proleterske i naše Narodnooslobodilačke vojske, svaka 
četa ili samostalni vod u bataljonu imali su svoje partijske ćelije. Pazilo se 
na to da komunisti budu ravnomerno raspoređeni po četama. Sekretari ćelija, 
zajedno sa komesarom, pomoćnikom komesara bataljona i rukovodiocem Skoja u 
bataljonu činili su bataljonski biro Komunističke partije.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Partijska organizacija 
u bataljonu ostvarivala je svoju rukovodeću ulogu pre svega ličnim primerom 
komunista, koji su prednjačili u borbi, u samoodricanju, u izdržljivosti u 
izuzetno teškim trenucima, pokazujući i time svoju visoku političku svest.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Partijska organizacija 
je mogla izvršavati sve zadatke jer je razvila i vrlo živ individualni politički 
rad, koji se ispoljavao u raznim vidovima. Jedan od najraznovrsnijih i uporno 
sprovođenih vidova ovog rada po četama, bio je rad s kandidatima i sa onim 
najboljim borcima koji su pripremani za Partiju. Rad partijskih ćelija 
karakterisala je, pored ostalog, sposobnost partijaca da vrlo brzo upoznaju nove 
ljude i da im prilaze onakvima </span><span lang="SR-CYR" style="font-size:9.0pt;font-family:&quot;Times New Roman&quot;;
mso-fareast-language:SR-CYR" class="Footnote4">kakvi</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
oni stvarno jesu, da bi od njih stvarali odane</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:SR-CYR" class="Footnote4"> 
i</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> dobre komuniste, što je, uostalom, bila direktiva 
Partije u to vreme. Članovi Partije su brzo shvatili da ne treba tražiti 
idealne ljude, već borca strpljivim i upornim radom pripremati za odgovorni</span><span lang="SR-CYR" style="font-size:9.0pt;font-family:&quot;Times New Roman&quot;;
mso-fareast-language:SR-CYR" class="Footnote4"> i</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
težak poziv člana Partije. Sa onim drugovima koji su imali pogrešna shvatanja 
i poglede radilo se duže i upornije. Može se slobodno reći da su strpljivost 
i vera u uspeh rada na pripremanju novih članova Partije, u burnim i izuzetno 
teškim ratnim uslovima, bile nalik na strpljenje vrtlara koji uporno gaji 
biljku.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">S obzirom na to da se 
bataljon često popunjavao novim borcima, na partijskim sastancima se govorilo 
kako treba prihvatiti te borce. Tom prilikom su članovi Partije i Skoja 
dobivali zaduženja da im prvi priđu, da im pomognu da se snađu u teškim 
uslovima ratovanja, da ih i ostali borci prime ljudski, te da im i oni pomažu 
da se što bolje vojnički osposobe. Razume se da su na taj način članovi 
Partije vršili i određen politički uticaj. Ako su ovi drugovi pokazivali 
&quot;početničke&quot; vojničke ili političke slabosti, komunisti i skojevci 
su bili dužni da se pobrinu za to da se prema njima ne postupa strogo bez 
prethodnog strpljivog ubeđivanja i potrebne obuke. Svaki takav borac morao je 
biti upoznat sa ciljevima narodnooslobodilačke borbe, s rukovodećom ulogom 
Partije, sa izdajničkom ulogom četnika, ustaša, nedićevaca, belogardista i 
drugih neprijatelja u raznim delovima naše zemlje. Tako su stečena vojnička i 
politička iskustva i znanja komunista i drugih boraca prenošena na nove borce, 
pa su se oni vrlo brzo uvrstili u borbene redove, i to ravnopravno sa svojim 
iskusnim drugovima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Mnogi borci su u prvim 
razgovorima s članovima Partije otvorena srca iznosili sve svoje intimne misli </span><span lang="SR-CYR" style="mso-ansi-font-size:10.5pt;
font-family:&quot;Times New Roman&quot;;mso-fareast-language:SR-CYR;font-weight:normal" class="FootnoteItalic1">i</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
osećanja za koje su pretpostavljali da im mogu smetati </span><span lang="SR-CYR" style="mso-ansi-font-size:10.5pt;
font-family:&quot;Times New Roman&quot;;mso-fareast-language:SR-CYR;font-weight:normal" class="FootnoteItalic1">da</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
postanu dobri članovi Partije. Neki su otvoreno izra</span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;
mso-fareast-language:SR-CYR;font-weight:normal" class="FootnoteItalic1">žavali</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
strah ili strepnju da neće moći da odgovore obave</span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;
mso-fareast-language:SR-CYR;font-weight:normal" class="FootnoteItalic1">zama</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
člana Partije. Bilo je slučajeva da se borac slaže U svemu sa Partijom, ali 
neće da bude član. Takav je bio Nikola Maratović, metalski radnik iz 
Kragujevca, koji je ranije bio sindikalni aktivista u Ursovoj podružnici </span><span lang="SR-CYR" style="mso-ansi-font-size:10.5pt;
font-family:&quot;Times New Roman&quot;;mso-fareast-language:SR-CYR;font-weight:normal" class="FootnoteItalic1">metalaca,</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
izvanredno dobar borac i drug, politički zreliji od mnogih članova Partije. 
Ali on nije hteo duže </span><span lang="SR-CYR" style="mso-ansi-font-size:
10.5pt;font-family:&quot;Times New Roman&quot;;mso-fareast-language:SR-CYR;font-weight:
normal" class="FootnoteItalic1">vreme</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> da bude član KPJ zato što mu se činilo da on ne 
</span><span lang="SR-CYR" style="mso-ansi-font-size:10.5pt;
font-family:&quot;Times New Roman&quot;;mso-fareast-language:SR-CYR;font-weight:normal" class="FootnoteItalic1">može</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
podneti strogu disciplinu koja se od članova traži. </span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;
mso-fareast-language:SR-CYR;font-weight:normal" class="FootnoteItalic1">Takvih i</span><b><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
</span></b><span lang="SR-CYR" style="font-family:&quot;Times New Roman&quot;;mso-fareast-language:SR-CYR">sličnih 
primera bilo je nekoliko.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Partijske 
ćelije su na svojim sastancima, koji su održavani po potrebi, ali obavezno 
jedanput u deset dana, raspravljale ne samo o svim pitanjima iz života i borbe 
čete nego i o političkim događajima u našoj zemlji i<span class="Footnote31"> 
<span style="font-weight:normal;font-style:normal">u </span></span>svetu. U početku 
su ovi sastanci održavani tajno, ali ubrzo su postali javni, tako da se u četi 
uvek znalo kada članovi Partije imaju svoj sastanak. To je komuniste još više 
obavezivalo da budu primerni borci i drugovi, jer su njihovi propusti bili uvek 
zapažani i iznošeni na četnoj konferenciji. Ipak je bilo najteže naći 
pogodno vreme za održavanje ovih sastanaka. Trebalo je za vreme kraćeg ili dužeg 
boravka na jednom mestu ili prilikom zastanka u pokretu naći pogodan trenutak 
za to, ne remeteći ostalu aktivnost u četi. To je, najčešće, dovodilo do 
toga da su članovi Partije imali manje odmora od ostalih. Često se dešavalo 
da boravak u jednom mestu ili razni zastanci radi odmora, kraće traju nego što 
je predviđeno, pa da članovi Partije nastave pokret bez prethodnog odmaranja. 
Nije bio redak slučaj da se iz takve situacije odmah ide u borbu, da izostane i 
onaj minimalni odmor koji je imala njihova jedinica.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Na 
partijskim sastancima obavezno je vršena kritička analiza pojedinih, naročito 
većih akcija, ili onih u kojima se ispoljilo više propusta i nedostataka. Po 
pravilu, te su analize vršene pre četne konferencije, tako da su članovi 
Partije imali jedinstvene stavove i ocene, što je bilo preko potrebno radi održavanja 
autoriteta komandnom sastavu čete i bataljona i omogućavanja konstruktivne 
kritike i izvlačenja pravilnih pouka. Jer na ovim saetancima je sasvim otvoreno 
i realno ukazivano na slabosti pojedinih rukovodilaca i boraca, na njihove 
propuste, greške i nedostatke, pa je bilo od neobične važnosti da komunisti 
imaju konstruktivne predloge i sugestije za otklanjanje ispoljenih slabosti. 
Treba istaći da na tim sastancima nije bilo izvinjenja ni za koga, pa ni za 
komandire, komandante i komesare. Međutim, ako su slabosti i nedostaci 
ispoljeni kod mladih boraca sa nedovoljnim iskustvom ili su bile posledica 
dejstva trenutnih i nepredviđenih okolnosti, kritika takvih drugova je usmerena 
više da pomogne nego da osudi.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Na 
ovim sastancima je bilo i veoma zanimljivih rasprava o dužnostima boraca. Na 
sastanku partijeke ćelije 2. čete morali smo se ubeđivati sa drugom Batom, 
koji je još od Kragujevca bio puškomitraljezac na šarcu, zato što nije hteo 
da se primi dužnosti vodnika, smatrajući da je ta odluka nepravilna. On je 
tvrdio, i bio je u tom pogledu u pravu, da kao puškomitraljezac sa šarcem može 
ubiti mnogo više neprijatelja nego kao vodnik. Ipak je bio kritikovan zbog 
nediscipline. Ili, drugi slučaj, kada su neke drugarice odbijale da se prime dužnosti 
četne bolničarke, referenata saniteta i higijeničara u bataljonu, jer su 
smatrale da ih drugovi na taj način potcenjuju kao borce. Iako su neke od tih 
drugarica već u Kragujevcu, za vreme pripreme ustanka, završile kratak tečaj 
za bolničarke, a pored toga su i znale da neko mora da vrši te poslove, one su 
se nerado prihvatale tih dužnosti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na eastancima ćelija 
ponekad je raspravljano i o slučajevima &quot;pikiranja&quot; boraca iz čete, 
to jest pojedinačnog uzimanja hrane od meštana. Često su komunisti znali koji 
su drugovi iz čete skloni tome, pa su i oni i ostali borci na njih obraćali veću 
pažnju. Takvi slučajevi su oštro osuđivani na četnim konferencijama, a 
pogotovo su za to oštro kažnjavani članovi Partije i skojevci.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Najstrože eu, ipak, 
bili osuđivani slučajevi kada su retki pojedinci činili krupnije prestupe u 
odnosu prema narodu i time nanosili velike štete političkom ugledu proletera i 
partizana uogppte. Ostala su u sećanju dva primera veoma oštre osude dva druga 
koja su učinila baš takve prestupe. Prvi slučaj je bio kada je jedan borac 
posle igmanskog marša ukrao iz jedne kuće šal. To je bilo kod Trnova, u kraju 
u kome uticaj partizana još nije bio jak, u kome su četnici svojom propagandom 
ometali razvitak partizanskog pokreta. Uz to je vlasnik insistirao da se njegov 
šal pronađe. Pošto je borac bio prikrio svoj prestup i time još više štetio 
ugledu proletera, presudom Vojnog suda on je osuđen na smrt streljanjem. Drugi 
slučaj je bio s jednim puškomitraljescem koji je u selu Tičevu, u kojem je 
sav narod bio aktivno vezan za partizane, ukrao porciju kajmaka iz kuće u kojoj 
je bio smešten i pokušao da to prikrije. Ocenjujući da je ovim postupkom 
naneta velika ljaga proleterima, Vojni sud 1. proleterske brigade osudio ga je 
na smrt streljanjem. Mnogi članovi Partije i borci su smatrali da su ove 
presude stroge, ali nisu reagovali zbog discipline i saznanja da proleteri 
zaista moraju biti uzorni u postupcima prema narodu ako hoće da izvrše svoju 
misiju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Najviše nemira, pa i 
nejasnoće unela su dva slučaja koja su raspravljana neposredno pred šestu 
ofanzivu i u njenom toku. U uslovima kada su smeštaj bataljona i uslovi ishrane 
bili relativno povoljni i kada su dve nove drugarice došle u bataljon, dva 
stara borca — vodnika za čas su se u njih &quot;zaljubili do ušiju&quot;. U 
stvari, oni su s njima stupili u intimne odnose, pa iz straha od oštre osude pošto 
se odmah otkrilo, izjavljivali su da su se zaljubili i da hoće da se ožene. Za 
vreme dužeg raspravljanja oni su uporno tvrdili isto, to jest da su zaljubljeni 
i da hoće da se ožene, što u ondašnjim uslovima nije bilo mogućno. 
Partijski rukovodilac koji je rukovodio ovom raspravom, od muke što ih nije 
mogao ubediti u suprotno, uzimao je hladne obloge, jer ga je bolela glava, a 
borci po četama su dugo posle toga šaljivo prepričavali ovaj slučaj. Ipak, 
oni se nisu oženili i bili su partijski oštro kažnjeni, jer su svojim 
primerom mogli stvoriti presedan koji bi štetno delovao na vojnički duh 
jedinice.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Jedna od stalnih tačaka 
dnevnog reda partijskih ćelija bila je kritika i samokritika. Princip je bio da 
svaki član Partije iznosi greške, propuste i slabosti i svoje i ostalih članova 
partijske ćelije. Članovi Partije su na takvim sastancima davali primedbe na 
sve postupke koje su smatrali nepravilnim, bez obzira na to da li se to ticalo 
boraca ili rukovodilaca u bataljonu. Oni su, takođe, kritikovali nepravilnosti 
u postupcima prema narodu, prema novim borcima, prema drugaricama, nedolične 
postupke pojedinaca prilikom podele oskudne hrane, duvana i dr. Kritikovana je i 
neaktivnost u neizvršavanju partijskih zaduženja i u političkom radu u četi 
ili na terenu. Naši su komandanti, politički komesari, komandiri, vodnici, 
politički delegati i desetari učili osnovne stvari komandovanja i rukovođenja 
i na partijskim sastancima, i to preko kritičke analize vojnih akcija jedinica 
u kojima su bili, preko analize i kritike političkog rada, preko kritike i 
samokritike, koristeći se pri tome sagledavanjem problema članova Partije i 
boraca i uzimajući u obzir njihove sugestije.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tome treba dodati i činjenicu 
da su se takvim radom članovi Partije i ostali borci osposobljavali za komandne 
i rukovodeće dužnosti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Istu aktivnost po 
formama, ali prilagođenu mladim ljudima po sadržini, razvijala je organizacija 
Skoja, čije su mladalačko oduševljenje, upornost i disciplina često ne samo 
bili od velikog uticaja na borbeni polet i moralnu snagu jedinice nego su služili 
za primer i starijim drugovima, članovima Partije.</span></p>
<p align="right"><span style="font-size:9.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
SR-CYR;mso-bidi-language:AR-SA" class="Footnote20">Uroš Bajić</span><br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_28.htm"><b>Prethodni dokument</b></a></TD>
<TD><a href="27_30.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>
