<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_98.htm"><b>Prethodni dokument</b></a></TD>
<TD><a href="31_100.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">BIO 
SAM KURIR 3. KRAJIŠKE NA SUTJESCI</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">7. 
juna 1943. godine u rejonu smo Sutjeske. Naveče svi kuriri štaba 3. krajiške 
brigade su na okupu. Dobijamo naređenje da budemo spremni za odlazak u 
jedinice. Na prvi pogled ništa neobično, ali po užurbanosti u štabu zaključujemo 
da se odlučuje o nečem važnom. Pada noć, a mi primamo zadatak: &quot;Poštu 
odnijeti u bataljone i čim prije se vratiti, jer sutra rano slijedi 
pokret&quot;.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">U 
kom pravcu se kreće — nama se ne govori. Gdje je udaljenije i opasnije upućuju 
se po dva kurira. U toku noći pošta je raznesena, a pred zoru opet smo svi na 
okupu. </span><span lang="EN-GB">Cijelu noć nismo spavali. Dok se tovare štapske 
stvari neki su prispavali, uz bukvu prislonjeni.</span></p>
<p class="MsoNormal" style="line-height:91%"><span lang="EN-GB">Tek što je 
jutro osvanulo kolone naših bataljona izlaze iz kanjona Sutjeske i kreću preko 
Tjentišta ka rejonu Lučke Kolibe. Pada sitna kiša kao u proljeće, a magla 
obavila padine Zelengore. Veselimo se oblačnosti, zbog smanjene mogućnosti 
dejstva neprijateljske avijacije. Desno je brdo Košur, iz čije tame sijaju 
varnice. Nekoliko minuta kasnije preko nas prohujaše topovske granate, koje 
kasnije padaju sve bliže, a kolonu zasuše rafali iz neprijateljskih &quot;šaraca&quot;. 
Čujemo, tamo su snage 2. proleterske i 6. istočnobosanske brigade. Pada naređenje 
da požurimo, zaobiđsmo brdo Krekove sa zapadne strane i tako izbjegnemo 
neprijateljsku vatru.</span></p>
<p class="MsoNormal" style="line-height:91%"><span lang="EN-GB">Prolazimo 
Milinklade i dolinu r. Hrčavke. Oko puta neki dijelovi 1. i 2. proleterske 
brigade. Vrijeme se poče izvedravati, a time i pojavljivati neprijateljski 
avioni koji izviđaju rejone u pravcu našeg pokreta i dejstvuju po našim 
kolonama. Jedinice se sklanjaju u šumu, što usporava pokret. Srećom, žrtava 
nema.</span></p>
<p class="MsoNormal"><span lang="EN-GB">U popodnevnim časovima penjemo se uz 
brdo Katunišće. </span><span lang="DE" style="mso-ansi-language:DE">Cijeli dan 
ne odmaramo, niti jedemo. Povremeno, sa hitnim naređenjima, odlazimo u jedinice 
koje se nalaze ispred i pozadi štapske kolone. </span><span lang="EN-GB">Svi 
osjećamo umor i glad. Jedva čekamo da se popnemo na visoravan Lučkih Koliba 
koje na horizontu zapažamo. Neko je proturio glas da u tom rejonu ima dosta 
stoke i druge hrane. Ta vijest nas raduje, mada opravdano sumnjamo u njenu tačnost. 
I, najzad, oko 15 časova stižemo u određeni rejon. Tu su već 1. i 2. prol. 
brigada, koje vode borbu. Dok izađosmo na visoravan Lučkih Koliba, kolona se 
zaustavi na kilometar od brda Košuta, u jednoj gustoj šumi, sa stogodišnjim 
bukovim stablima.</span></p>
<p class="MsoNormal"><span lang="EN-GB">Glad, umor i nespavanje gotovo su 
savladali mnoge drugove, pogotovu nas kurire, od kojih prethodnu noć niko nije 
spavao. Sjedoh pored jedne bukve i na nju se naslonih. Pored mene su drugovi: 
Matijević Mile, Grubor Đuro i Babić Stevo. Tek što zaspasmo probudi nas zvuk 
neprijateljskih aviona, a potom prasak bombi. Parčad sijeku granje iznad naših 
glava. </span><span lang="DE" style="mso-ansi-language:DE">Vidimo da od spavanja 
nema ništa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Dok tako razmišljamo 
i gledamo gdje naći neki bolji zaklon od avijacije, poziva me komandir voda Aćić 
Luka i reče da se javim komandantu brigade drugu Karanoviću, koji se nalazi 
pored jedne bukve. Propisno mu se javljam. On me pažljivo pogleda pa reče: 
&quot;Vidim, umoran si, znam da si i gladan, ali poštu treba što hitnije 
odnijeti u štab divizije&quot; za koji reče da se nalazi negdje na putu sa 
kojim smo mi jutros prošli... Odgovorih, da u ovoj situaciji ne smijem biti 
umoran, pa ma kako se fizički osjećao. </span><span lang="EN-GB">Uzimam poštu 
i udaljavam se od komandanta. Poslije mene vidim dolaze i drugi kuriri zbog sličnih 
zadataka.</span></p>
<p class="MsoNormal"><span lang="EN-GB">Prije nego pođoh na put pregledam oružje 
i municiju. Oružje ispravno a municije imam dovoljno. Od pomisli da se opet 
moram spustiti niz strme padine Katunišća, kuda smo se i jutros tako teško 
uspeli, jeza me hvata. Mislim, spustiti se niz brdo biće ipak lakše ali kako 
se vratiti nazad? Plašim se, bojim se snaga će me izdati i zadatak neću moći 
izvršiti. Napokon tješim se da je ovo možda poslednji napor koji treba izdržati 
u ovoj našoj borbi. Pomišljam, kad jedan mitraljezac može izdržati pod tim 
bremenom tereta moram i ja pa ne znam kako da bude teško. Uostalom, komunista 
sam i istrajati moram.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Idem</span><span lang="EN-GB" style="mso-ansi-language:HR"> 
</span><span lang="EN-GB">niz</span><span lang="EN-GB" style="mso-ansi-language:HR"> 
</span><span lang="EN-GB">strme</span><span lang="EN-GB" style="mso-ansi-language:HR"> 
</span><span lang="EN-GB">padine</span><span lang="EN-GB" style="mso-ansi-language:HR"> 
</span><span lang="EN-GB">Katuni</span><span lang="HR" style="mso-ansi-language:HR">šć</span><span lang="EN-GB">a</span><span lang="HR" style="mso-ansi-language:HR">, 
</span><span lang="EN-GB">kud</span><span lang="EN-GB" style="mso-ansi-language:HR"> 
</span><span lang="EN-GB">smo</span><span lang="EN-GB" style="mso-ansi-language:HR"> 
</span><span lang="EN-GB">sat</span><span lang="EN-GB" style="mso-ansi-language:HR"> 
</span><span lang="EN-GB">ranije</span><span lang="EN-GB" style="mso-ansi-language:HR"> 
</span><span lang="EN-GB">pro</span><span lang="HR" style="mso-ansi-language:HR">š</span><span lang="EN-GB">li</span><span lang="HR" style="mso-ansi-language:HR">, 
</span><span lang="EN-GB">sa</span><span lang="HR" style="mso-ansi-language:HR"> 
ž</span><span lang="EN-GB">eljom</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="HR" style="mso-ansi-language:HR"> 
š</span><span lang="EN-GB">to</span><span lang="EN-GB" style="mso-ansi-language:HR"> 
</span><span lang="EN-GB">prije</span><span lang="EN-GB" style="mso-ansi-language:HR"> 
</span><span lang="EN-GB">stignem</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="HR" style="mso-ansi-language:HR"> 
š</span><span lang="EN-GB">tab</span><span lang="EN-GB" style="mso-ansi-language:HR"> 
</span><span lang="EN-GB">divizije</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">po</span><span lang="HR" style="mso-ansi-language:HR">š</span><span lang="EN-GB">tu</span><span lang="EN-GB" style="mso-ansi-language:HR"> 
</span><span lang="EN-GB">predam</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Bojim se da nije nešto hitno pa ubrzavam korak. Dok tako idem, okupiran 
kurirskim, obavezama, gotovo se uplaših kad se nađoh na domaku prve kolone 
koju sretoh. Na prvi pogled učini mi se da mi u susret Švabe idu. Pogledah 
bolje i prepoznadoh neke starešine jednog našeg bataljona. Zabunu je izazvala 
odjeća. Veći dio starešina i boraca brigade skoro se kompletno obukao u njemačke 
uniforme, zarobljene na Zlatnom Boru. Samo po kožnim kapama i čupercima kose 
koja viri ispod kapa zaključih da su to dijelovi naše brigade. </span><span lang="EN-GB">Dok 
sam došao do kolone drugovi me pitaju za dužinu puta do visoravni. Vidim, svi 
su umorni a neki gotovo na izmaku snage.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Već 
pola časa putuje, umor se povećava ali na odmor ne pomišljam. Put je mokar i 
jako klizav, što prouzrokuje moje često padanje. To me nervira a jači padovi 
strašno nerviraju. Nakon jednog časa stigoh u dolinu r. Hrčavke i na desnoj 
strani puta ugledah vatru i oko nje štab divizije. Tu su i neki članovi 
Vrhovnog štaba. Poštu predadoh komandantu divizije Koči Popoviću, a od njega 
dobih drugu poštu uz napomenu da je što prije predam mome štabu brigade. Dok 
sam primio poštu štaba divizije odmah krenu nazad. </span><span lang="DE" style="mso-ansi-language:DE">Idem 
istim putem kojim sam došao. Što se god više penjem uz brdo Katunišće osjećam 
veći umor, noge teško podižem kao da su tegovi na njima. Gledam brdo Katunišće 
pa mi se čini da kraja nema. Put kojim idem i nije put, nego uzana staza, koja 
se gotovo vertikalno diže uvis, jer se na rastojanju od oko 4 km penje preko 
700 m. Čini mi se da je uspon sada mnogo veći nego jutros.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Razmišljam 
šta da radim? Da sjednem i odmorim, pa da put nastavim, ili da i dalje idem bez 
odmora dok me još snaga drži? Zaključih da je bolje polako ići, postepeno se 
odmarati nego sjesti pa poslije žuriti i tako se još više zamoriti. Stalno su 
mi na umu Kočine riječi da poštu što prije predam u štab brigade. Mada ne 
znam sadržaj naređenja koje nosim zaključujem da je u ovakvoj situaciji svako 
naređenje važno, a da nekad može biti i presudno. </span><span lang="EN-GB">Što 
se dalje odmičem osjećam da me snaga više izdaje, a i put je sve teži. 
Napokon sjedoh da se odmorim i snagu prikupim za teži dio puta koji mi 
predstoji. Oko puta vidim ponegdje neki borac pao i ne diže se. Strašni 
prizori! Pomišljam, da se i meni to može desiti, ali šta sa poštom? I kopca 
vidim! Stoji na grani. Pomislih, i on svoje čeka. Sjedim na bukovu panju oko 15 
minuta, a san gotovo da me savlada. </span><span lang="DE" style="mso-ansi-language:DE">Bojim 
se zaspaću. </span><span lang="EN-GB">Prikupljam ostatak snage i krećem. </span><span lang="DE" style="mso-ansi-language:DE">Izlazim 
na stazu kojom prolazi neka kolona. To su, uglavnom, pozadinski dijelovi 
jedinica koje dejstvuju u rejonu Lučkih Koliba. Uključujem se u kolonu koja se 
sporo kreće. Na početku na većim uzbrdicama, a kasnije stalno, kradimice od 
konjovodaca, hvatam se konjima za rep i tako savladavam strmine Katunišća. Uz 
pomoć konja i oslonjen na štap lakše se krećem, mada mi se svakih pedeset 
koraka čini kilometar puta. Odredujem dio puta kojeg moram prijeći bez zadržavanja, 
našto se fizički koncentrišem i psihički pripremam. </span><span lang="EN-GB">Vidim, 
pomaže mi, mada i sugestivno i ja to koristim.</span></p>
<p class="MsoNormal"><span lang="EN-GB">Što se više odmičemo put postaje lošiji 
a zamor veći. Od umora me hladan znoj probija. Svratih sa puta, sjedoh i malo 
se odmorih i svježim lukom glad ublažih. </span><span lang="DE" style="mso-ansi-language:
DE">Čini mi se da vrijeme tako brzo prolazi kao nikad do tada. </span><span lang="EN-GB">Stalno 
razmišljam koliko imam još puta do štaba brigade. Grizem se što ne mogu brže 
ići, jer se bojim da zadatak može ostati neizvršen. Pomišljam, da je bar 
neko od mojih drugova sa mnom bio bi mirniji. A ovako ...</span></p>
<p class="MsoNormal"><span lang="EN-GB">Dok sjedim i po glavi preturam 
neprijatne misli, nailazi dio intendanture štaba naše brigade, kojoj se 
priključujem. </span><span lang="DE" style="mso-ansi-language:DE">Sad mi je već 
lakše, bar psihički. Pomišljam, pošta će biti predata, pa, ako ne od mene, 
daću je nekom od drugova iz brigade. No, još uvijek gajim nadu da ću do kraja 
izdržati.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Staza kojom 
idemo je klizava i kamenita, što usporava pokret. </span><span lang="EN-GB">I 
tovarni konji survavaju se sa staza. Konjovoci uzalud pokušavaju da izvuku te 
iznemogle životinje. Žurimo da prije noći pređemo bar veći dio puta, a sad 
smo tek na pola. Sad nas avijacija ne uznemirava, pa se pomalo i odmaramo. Nikom 
od drugova ne govorim za svoj umor, jer vidim i njih prati ista nevolja. Mada često 
odmaramo, zamor se povećava. Pomišljam, sad nailazi najstrmiji uspon na ovom 
putu, pa kako izaći?</span></p>
<p class="MsoNormal"><span lang="EN-GB">Opet nalazim riješenje u držanju konja 
za rep. Sad već koristim i mrak, jer konjovoci brane, a ja nisam jedmi, to čine 
i drugi. Ja sam pozadi jedne mazge, koju smo na Ifsaru zarobili od Italijana. 
Mazga jaka, gotovo me više vuče nego što me sopstvene noge nose. I tako, 
nakon pet časova mukotrpnog hoda uz Katunišće, ponovo stigoh do njegovog 
vrha, a potom i u štab brigade. Poštu predadoh i gotovo padoh i od umora.</span></p>
<p class="MsoNormal" style="line-height:91%"><span lang="EN-GB">Drugovi me 
odvedoše do mjesta određenog za odmor kurira, ispod jedne velike bukve. Vidim, 
već su i granje i paprat prostrli. Drugovima pričam o svom teško izvršenom 
zadatku. Iz razgovora sa njima doznajem da su i drugi kuriri prošli slično 
meni, a neki i gore. Za večeru dobijamo po pregršt pržene zobi i parče 
konjskog mesa, koje je predhodne noći skuhano negde u rejonu Sutjeske. Šalimo 
se na račun naše večere i kažemo da smo tako &quot;bogato&quot; nagrađeni 
zbog našeg teško izvršenog zadatka. Neki drugovi vode me do jednog javora, za 
čiji sok rekoše da je jako ukusan. Hrana i sok me malo osvježiše. Pada 
duboka noć, a mi već sad pomišljamo na sutrašnji dan.</span></p>
<p class="MsoNormal" style="line-height:91%"><span lang="EN-GB">Sviće 9. jun. 
Dan lijep i vedar, kakav samo može biti u ovo doba godine. Ptice cvrkuću, čovjek 
od miline da ih sluša! Niko se ipak ne veseli ovakvom danu. Pada naređenje da 
se vatre ne lože, da se sve, bez čega se može, zakopa i dobro maskira. Ograničava 
se i kretanje po rejonu razmještaja. Iz toga zaključujemo da smo u ozbiljnoj 
situaciji.</span></p>
<p class="MsoNormal" style="line-height:91%"><span lang="EN-GB">Već u prvim 
jutarnjim časovima pojavljuju se izviđački avioni, koji nedaleko od nas 
bacaju bombe. Poslije njih dolaze &quot;štuke&quot;, koje nemilosrdno tuku 
prostoriju našeg razmještaja i put kojim smo juče došli. </span><span lang="DE" style="mso-ansi-language:DE">Oko 
10 časova javljaju se bombarderi &quot;dornie&quot;. I oni tuku po istom 
prostoru, po kojem je tukao i prethodni talas. Komentarišemo: &quot;Sigurno su 
nas otkrili. Danas mira nema&quot;. I tako cijeli dan u razmacima nadlijeću 
izviđači i bombarderi. Gotovo čitavi rejon gdje smo razmješteni je preoran. 
Neprijatelj tuče sistematski. Bombe padaju tako blizu da eksplozije prosto 
bacaju borce od zemlje. Svi se čudimo kako žrtava više nema, mada poslije 
svakog naleta iz stroja ispadne poneki borac. Spas čine bukve sa svojim debelim 
stablima. Svaki novi nalet, čini nam se, gori je od prethodnog. Svi bismo željeli 
ići sa ove prostorije, ali kuda? Njemačke zvjeri su svuda oko nas obruč 
opasale.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Između talasa aviona razgovaramo kako su nezgodna bombardovanja u šumi, 
jer se bombe rasprskavaju o granje i šrapneli tuku sa svih strana. Čvrsto 
priljubljeni uz bukova stabla pogledamo na sat i pomišljamo kada će se ovaj 
strašni dan završiti. Avioni lete na momente tako nisko da pilote čovjek može 
golim okom vidjeti. Pucati na avione strogo je zabranjeno</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Jedan</span><span lang="DE" style="mso-ansi-language:HR"> </span><span lang="DE" style="mso-ansi-language:DE">avion</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">se</span><span lang="DE" style="mso-ansi-language:HR"> </span><span lang="DE" style="mso-ansi-language:DE">tako</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">nisko</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">spustio</span><span lang="DE" style="mso-ansi-language:HR"> </span><span lang="DE" style="mso-ansi-language:DE">da</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">spazio</span><span lang="DE" style="mso-ansi-language:HR"> </span><span lang="DE" style="mso-ansi-language:DE">grupu</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">boraca</span><span lang="DE" style="mso-ansi-language:HR"> </span><span lang="DE" style="mso-ansi-language:DE">pod</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">bukvom</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">gdje</span><span lang="DE" style="mso-ansi-language:HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">bio</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">komandant</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">brigade</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">nekoliko</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">puta</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">pro</span><span lang="HR" style="mso-ansi-language:HR">š</span><span lang="DE" style="mso-ansi-language:DE">ao</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">oko</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">drveta</span><span lang="HR" style="mso-ansi-language:HR">, </span><span lang="DE" style="mso-ansi-language:DE">siju</span><span lang="HR" style="mso-ansi-language:
HR">ć</span><span lang="DE" style="mso-ansi-language:DE">i</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">smrtonosne</span><span lang="DE" style="mso-ansi-language:HR"> </span><span lang="DE" style="mso-ansi-language:DE">mitraljeske</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">rafale</span><span lang="DE" style="mso-ansi-language:HR"> </span><span lang="DE" style="mso-ansi-language:DE">i</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">bacaju</span><span lang="HR" style="mso-ansi-language:HR">ć</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">svje</span><span lang="HR" style="mso-ansi-language:
HR">ž</span><span lang="DE" style="mso-ansi-language:DE">nje</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">malih</span><span lang="DE" style="mso-ansi-language:HR"> </span><span lang="DE" style="mso-ansi-language:DE">bombi</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Srećom, niko nije stradao. Kasnije su drugovi koji su bili očevici ovog 
događaja pričali kako je tom prilikom Crni Drago vukao i držao komandanta za 
kaput, s njim oblijetao oko bukve, sklanjajući se od aviona.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Prolazi 
podne, mi očekujemo smanjen obim dejstva avijacije, ali nikako da dočekamo. U 
jednom momentu pojavi se grupa bombardera i otpoče da spušta bombu za bombom, 
tačno po rejonu našeg razmještaja. Dim izmiješan sa ljutim zadahom baruta i 
kiselim mirisom zguljenog drveća obavi čitavu šumu. Bombe padaju oko nas, 
geleri sjeku granje. Zemlja, kamenje i granje čitavog me zasuše. Od zvuka 
avio-motora i eksplozije bombi ništa ne čujem. Dok avio-nalet prođe, u 
neposrednoj blizini čujem jauk. Pogledah u tom pravcu i vidih kurira Đuru 
Grubora kako se prevrće od teška bola. Zaključujem da je teško ranjen. </span><span lang="EN-GB">Trčim 
do njega. </span><span lang="DE" style="mso-ansi-language:DE">Iz rukava mu teče 
mlaz krvi. Lice crno kao opaljeno, odjeća gotovo sva isječena od gelera. </span><span lang="EN-GB">Skupiše 
se i obližnji drugovi. Tu su komesar i zamjenik komandanta brigade.</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="EN-GB">Jedno 
parče bombe udarilo Đuru u lijevu mišicu i ruku gotovo presjeklo. Krv šišti 
iz ruke, koju stežemo iznad rane, ali ne koristi mnogo. Već pomišljamo na 
najgore i kažemo:</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Kud baš njega da rani?&quot;. Dođe i naš brigadni ljekar. Ranjenik 
traži da se ruka sječe, što doktor i čini i dade mu injekciju protiv 
tetanusa, zavi ranu i jednu drugaricu i vojnika odredi za pratioce do bolnice. 
Neko konjče sa samaricom nađosmo. Ranjenik ne želi napustiti brigadu, pa moli 
komesara da ostane u našem sanitetu, govoreći da rana nije opasna, da će on 
za kratko vrijeme prezdraviti i moći ponovo obavljati svoju kurirsku dužnost. 
I mi dijelimo njegovo mišljenje, iako smo svjesni težine njegove rane. Svi želimo 
da je Grubor u našoj sredini, pa makar i ne bio u stanju obavljati kurirsku dužnost. 
</span><span lang="EN-GB">To i komesaru govorimo, ali se našim željama ne 
udovoljava. Svi bismo želili da ga pratimo do bolnice i bar donekle uzvratimo 
na njegovoj pažnji i drugarstvu koje je ispoljavao prema svima nama. Neki od 
drugova u džep mu stavljaju parče pečenog konjskog mesa i šaku pržene zobi.</span></p>
<p class="MsoNormal" style="text-indent:19.0pt;line-height:91%"><span lang="EN-GB">I 
dok spremamo teško ranjenog druga u bolnicu, proču se vijest da je Nikola Pećanac, 
komandant 2. bataljona oborio jedan avion mitraljeskim rafalom. Jedni govore da 
je drug Pećanac time prekršio naređenje štaba brigade (bilo je zabranjeno 
pucati na avione), dok drugi više nego zadovoljno nagađaju da je možda oborio 
baš onog zlikovca koji je prije nekoliko časova sijao smrt po ovom rejonu i teško 
ranio Grubora. Veselimo se toj vijesti, i kažemo: &quot;Pećanac, bi prvi koji 
osveti prolivenu krv našeg druga, osveti ruku iz koje je koliko prije koji sat 
primio naređenje da se na avione ne otvara vatra! </span><span lang="DE" style="mso-ansi-language:DE">Nek 
je bar jedan zlikovac manje&quot;. I na licu teško ranjenog Grubora pojavi se 
osmjeh, prvi osmjeh poslije teškog ranjavanja.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Rastanak 
sviju nas sa Gruborom bio je sa suzama u očima. U podsvijesti pomišljamo da ga 
više nikad nećemo vidjeti. I štab brigade je potresen činjenicom što je 
ostao bez tako uzornog borca-kurira, a mi kuriri bez primjernog druga. </span><span lang="EN-GB">Na 
rastanku, on nam reče: &quot;Nemojte me zaboraviti, drugovi! Kad ozdravim opet 
sam s vama. </span><span lang="DE" style="mso-ansi-language:DE">Ostala je 
desnica, moći ću pucati&quot;. Na rastanku se izljubismo i poželjesmo mu brzo 
ozdravljenje.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="EN-GB">Za 
druga Grubora, u svakoj prilici smo se interesovali. Vijesti su govorile da se 
rana smiruje i zarasta, on se dobro osjeća i mašta o svom povratku u brigadu. 
Na njegovu sreću i naše zadovoljstvo on je prezdravio, mada poslije dužeg 
liječenja, mada se na svoju kurirsku dužnost nije vratio.</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Sretko MIRKOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_98.htm"><b>Prethodni dokument</b></a></TD>
<TD><a href="31_100.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

