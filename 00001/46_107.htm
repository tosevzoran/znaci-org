<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_106.htm"><b>Prethodni dokument</b></a></TD>
<TD><a href="46_108.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext131" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="mso-fareast-language:HR" class="Bodytext130">Drugi 
napad na Pakrac</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Operativna 
zamisao Štaba Korpusa bila je, da uz podršku artiljerije i teških minobacača 
koje je očekivao da dobije od Glavnog štaba Hrvatske, poslije kapitulacije 
Italije, oslobodi Pakrac i Lipik, a sa 12. NOU brigadom likvidira neprijateljeva 
uporišta u Novskoj i Okučanima.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">U 
Pakracu se nalazila 4. bojna 4. gorskog zdruga, ojačana sa baterijom topova 75 
mm, jedna satnija od 100 ustaša, 30 žandarma i 1 satnija željezničke bojne. 
Naoružanje: 4 topa 75 mm i 2 haubice 100 mm, 2 teška minobacača, 4 laka 
minobacača, 25 puškomitraljeza, 30 automata, a ostalo puške. U napadu na 
Pakrac učestvovala je 16. slavonska brigada, a 12. i 18. osiguravale su napad 
od Lipika i Daruvara. U pakračkoj operaciji angažovano je ukupno 18-20 
partizanskih bataljona, a samo 3 bataljona 16. brigade bila su angažovana u 
neposrednom napadu na Pakrac. Cilj je bio da se uništi legionarska bojna od 
400-450 vojnika i 100 ustaša. Za izvođenje napada 16. brigada ojačana je sa 8 
puškomitraljeza iz 12. NOU brigade i sa 2 topa 75 i 100 mm.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext51" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-indent:0mm;line-height:normal;
background:transparent"><span class="Bodytext56"><sup><span lang="HR" style="mso-fareast-language:HR">66</span></sup><span lang="HR" style="mso-fareast-language:HR">^ 
Josip Antolović. Zbog čestog prisustva članova Štaba Brigade, članova Štaba 
Divizije u nižim taktičkim jedinicama za vrijeme borbe - bilo je velikih žrtava. 
Na primjer: u 12. slavonskoj diviziji za 6 mjeseci u toku 1944. godine poginulo 
je 7 komandanata Brigade, 4 komesara brigade, 2 zamjenika komesara Brigade i 
desetine komandira četa i političkih komesara.</span></span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Prema 
zapovjesti Štaba Divizije, 12. NOU brigada je 11. oktobra 1943. (na godišnjicu 
formiranja) maršovala iz rejona Bučja prema Pakracu i Lipiku, i sa 3 bataljona 
(2, 3. i 4) organizovala borbeno osiguranje na liniji: s. Klisa, Majur, ergela 
Isidorovac sa zadatkom da spriječi neprijateljevu intervenciju u pravcu 
Pakraca. Zadatak 2. bataljona bio je da sa 2 čete izvede demonstrativan napad 
na Lipik, a sa 1 četom da napadne ergelu Isidorovac. Na liniji: Filipovac (kota 
184) - ergela Isidorovac - Prekopakra - Klisa - šuma Bukovac, odbranu je 
organizovao 3. bataljon. Između Pakraca i Lipika na liniji: selo Japaga - 
ciglana (u zahvatu željezničke pruge i ceste), odbranu je organizovao 4. 
bataljon. Prvi bataljon nalazio se u brigadnoj rezervi.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Daruvarski 
partizanski odred i 18. brigada osiguravali su napad na Pakrac kod Daruvara i 
to: Daruvarski </span><span style="font-size:12.0pt;mso-ansi-language:EN-US" class="Bodytext4">NOP</span><span style="font-size:12.0pt" class="Bodytext4"> 
</span><span lang="HR" style="font-size:12.0pt;mso-fareast-language:
HR" class="Bodytext4">odred na liniji: Sirač - Miljanovac, a 18. brigada, s 
jednim bataljonom, u selu Kip, a 2. bataljon bio je razvučen na liniji od 
Badljevine i dalje prema putu koji iz Dežanovca vodi u Gornje Sređane. 
Posavski </span><span style="font-size:12.0pt;mso-ansi-language:EN-US" class="Bodytext4">NOP</span><span style="font-size:12.0pt" class="Bodytext4"> 
</span><span lang="HR" style="font-size:12.0pt;mso-fareast-language:
HR" class="Bodytext4">odred obezbjeđivao je pravac od Poljane i Banove Jaruge, 
a sa jednim bataljonom na komunikaciji Lipik - Novska - s. Korita - kota 168. Čehoslovačka 
NOU brigada stavljena je pod komandu 16. brigade za kontrolu komunikacije: 
Toranj - Pakrački Batinjani - Obrež, a dijelom snaga na Pakračkoj gori da 
blokira izlaz iz Pakraca.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">U 
zapovjesti Štaba Divije podvučeno je da se Pakrac mora bezuslovno zauzeti, a 
da potom slijedi napad na Lipik, Okučane i Novsku.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a>U 
naređenju Štaba 6. korpusa<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character:footnote">[4]</span></sup></a> 
kaže se: »Poslije likvidacije Pakraca, prelazi se na likvidaciju Lipika. Zbog 
toga zaplijenjene topove u Pakracu ne izvlačiti na slobodnu teritoriju bez 
prijeke potrebe. Pakrac držati što duže u našim rukama«.<sup>666</sup> Očigledno, 
Štab Korpusa i Štab Divizije u svojoj procjeni išli su na sigurnu pobjedu u 
Pakracu, što je bilo sasvim realno i taktički opravdano. Pakrac je dugo bio 
ozbiljna prepreka slavonskim partizanima. U fabruaru 1943. Pakrac su napadale 
tri brigade - 12, 16. i 17. i nisu ga mogle zauzeti. Poslije 8 mjeseci od prvog 
napada na Pakrac, neprijatelj je usavršio sistem odbrane, izučavajući napadna 
dejstva slavonskih partizana. Bilo je zato neophodno da se izboru jedinica za 
napad na Pakrac posveti veća pažnja. Čitalac će se na kraju uvjeriti da je u 
procjeni situacije i u donošenju odluke za napad, upravo taj elemenat 
zanemaren. Konačno, bez obzira na borbeno iskustvo, jedna brigada sa 3 
bataljona nije mogla da bude respektivna snaga da slomi otpor neprijateljevih 
snaga u Pakracu, bez obzira na visoki moral i junaštvo boraca 16. brigade i 
njihovu motivisanost u napadu na Pakrac.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Početak 
napada na Pakrac određen je za 12. oktobar 1943. u 5 sati. Borbeni znaci: »Sedlo-Sarajevo«.<a style="mso-footnote-id:ftn5" href="#_ftn5" name="_ftnref5" title><sup><span style="mso-special-character:footnote">[5]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Prema 
naređenju Štaba Brigade 2. bataljon izvršio je snažan demonstrativni napad 
na Lipik i nakon toga ušao u ergelu Isidorovac bez borbe. Pošto je zadatak 
izvršio bez većih teškoća, za blokadu neprijateljeve posade u Lipiku bile su 
dovoljne dvije čete, a 3. četu, po naređenju Štaba Brigade i Divizije, 2. 
bataljon je uputio na brdo »Kalvariju«, jugoistočno od Pakraca. Četa je 
organizovala napad na utvrđenu tačku koja je topografski dominirala nad 
Pakracom. </span><span style="font-size:12.0pt;mso-ansi-language:EN-US" class="Bodytext4">Pre</span><span style="font-size:12.0pt" class="Bodytext4"> 
</span><span lang="HR" style="font-size:12.0pt;mso-fareast-language:
HR" class="Bodytext4">početka napada, uz pomoć pionira, četa je očistila 
minsko polje (izvađeno je 150 protivpješadijskih poteznih mina) a potom je 
izvršila juriš i zauzela otpornu tačku. Likvidacijom ove neprijateljeve 
otporne tačke, znatno je olakšano kretanje i napad jedinica 16. brigade. Kada 
je 4. bataljon privodio završetku fortifikacijske radove na utvrđivanju položaja 
za odbranu, neprijateljeve snage iz Lipika krenule su oko 7 sati u napad cestom 
i željezničkom prugom u pravcu Pakraca (rastojanje između Lipika i Pakraca je 
2 km). Borci su pustili neprijatelja da se približi na 100 metara, a onda 
otvorili plotunsku paljbu, izvršili juriš i prisilili ga da se povuče u 
Lipik. Nešto kasnije, oko 9 sati, neprijatelj je ponovno krenuo prema položajima 
4. bataljona, približio se, približno na isto odstojanje kao i prilikom prvog 
pokušaja, zastao, ali nije napadao. Zadržao se na položaju do mraka. 
Sutradan, 13. oktobra, koristeći se stambenim zgradama kao zaklonom, 
neprijatelj je ponovio napad da bi se probio do Pakraca, ali u tome nije uspjeo. 
Ponovno mu je dozvoljeno da se približi na odstojanje od oko 100 metara, a 
zatim je njegov pokret zaustavljen plotunskom vatrom. U vatrenom sudaru poginulo 
je 20 neprijateljevih vojnika a više ih je ranjeno. Bataljon je imao 4 ranjena 
borca. Sve do povlačenja iz Pakraca, 4. bataljon ostao je na svom položaju, 
demonstrirajući snagu i čvrstinu. Nakon 5 mjeseci provedenih u borbama, 4. 
bataljon je po svojoj borbenosti i iskustvima postao ravan ostalim bataljonima u 
12. NOU brigadi.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Na 
osiguranju napada na Pakrac, 3. bataljon imao je važnu ulogu. Noću 11/12. 
oktobra na zahtev štaba, borci su iskopali solidne rovove za ležeći i klečeći 
stav, a za mitraljeska gnijezda iskopali rovove za stojeći stav koje su ojačali 
grudobranima. Već oko 17 sati 12. oktobra, neprijatelj je istovremeno krenuo 
prema položajima 4. bataljona, i nastupao u streljačkom stroju pravcem 
Filipovac (kota 184) prema položaju 3. bataljona. Pušten je opet da se približi 
na oko 100 metara, pa je zatim na njega otvorena snažna mitraljeska i puščana 
vatra. Pošto je pretrpio gubitke, povukao se u selo Filipovac oko 200 metara južno 
od položaja 3. bataljona. U međuvremenu borci su bili ugošćeni jelima i kolačima 
koje su pripremili gostoljubivi stanovnici iz sela Klise. Omladina, a naročito 
djevojke i žene, takmičile su se u pripremanju hrane za borce 3.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span style="font-size:
12.0pt;mso-ansi-language:EN-US" class="Bodytext4">bataljona</span><span lang="HR" style="font-size:12.0pt" class="Bodytext4">. 
</span><span lang="HR" style="font-size:12.0pt;mso-fareast-language:HR" class="Bodytext4">Obučene 
u prazničnu odjeću, djevojke su nosile velike košare pune spremljene hrane i 
posluživale borce. Takav odnos naroda i omladine prema borcima Brigade bio je u 
Voćinu, Macutama, Bokanama, Ćeralijama i Rijancima. To su borci pamtili sve 
vrijeme rata i nisu zaboravljali ljubav i pažnju naroda. Prijatno i veselo osjećanje 
boraca prekinuo je neprijateljev napad. Pred sam suton, iz pozadine je iznenadno 
napala masa neprijateljevih vojnika - oko 9 satnija. Neprijatelj je zaobišao 
položaj 18. brigade kod s. Sređana i sručio se na leđa 3. bataljona 12. 
brigade. Iz Lipika je, istovremeno, uslijedio sinhronizovan napad s fronta. U 
ratu ima bezbroj situacija sa dramatičnim obrtima, ali to je trebalo vidjeti i 
zapamtiti. Došlo je do opšteg meteža u kome su se izmješale dvije vojske, s 
tim što je neprijatelj bio daleko nadmoćniji - 1000:300 i što je napadao iz 
pozadine odakle se napad nije očekivao. Neprijateljeve snage iz pozadine i sa 
fronta sručile su se kao lavina na iznenađene borce 3. bataljona. Borba se 
vodila sa bliskog odstojanja, prsa u prsa. Udaralo se kundacima lijevo i desno 
i, zbog pada mraka, nije se znalo ko koga udara, ko napada, ko se brani a ko se 
povlači. Neprijateljevi vojnici i borci 3. bataljona hvatali su se u koštac. U 
kritičnom trenutku došlo je i do masovnog međusobnog gušanja, jer vremena i 
prostora za otvaranje vatre nije bilo ni na jednoj strani.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Do 
prave drame došlo je u trenutku kada su neprijateljeve snage potisnule borce 
Bataljona prema ciglani koja se nalazila na samom ulazu u Pakrac. Štab 
Bataljona reagovao je više po nagonu i osjećaju odgovornosti za posljedice 
koje bi neminovno uslijedile da je neprijatelj ostvario svoju zamisao. Članovi 
Štaba Bataljona, uz pomoć komandira četa: Milutina Vujnića, Ljubana 
Prodanovića i Miloša Todorovića zadržali su Bataljon na ulazu u Pakrac, i 
poveli borce u juriš. To je pomoglo i Bataljon se spasao sramote. </span><span lang="DE" style="font-size:12.0pt;mso-ansi-language:DE;mso-fareast-language:DE" class="Bodytext4">Sem 
</span><span lang="HR" style="font-size:12.0pt;mso-fareast-language:
HR" class="Bodytext4">dramatičnog protivnapada, drugog izlaza nije bilo. U 
protivnapadu je otvorena snažna vatra iz pušaka i puškomitraljeza, a zatim su 
radile samo ručne bombe i nož na pušci. Pobjedio je veći borbeni moral i 
snaga boraca 3. bataljona.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext51" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-indent:0mm;line-height:normal;
background:transparent"><span lang="HR" style="font-size:
12.0pt;mso-fareast-language:HR" class="Bodytext4">U opštoj gužvi i tučnjavi, 
bilo je i komičnih scena. Zamjenik komandanta bataljona Pero Dobričić uhvatio 
je za cijev ustaškog mitraljesca. To natezanje s ustašom trajalo je nekoliko 
sekundi, dok Dobričiću nije priskočio u pomoć komandir 2. čete Ljuban 
Prodanović. Teško ranjenog ustašu su na nosilima donijeli u bataljonsko 
previjalište. U protivnapadu na neprijatelja, u opštoj gužvi, poginula je i 
hrabra Ljubica Margetić iz Donjeg Miholjca, borac 1. čete 3. bataljona. Pored 
nje, poginuo je i politički komesar 1. čete Sead Kapetanović s puškomitraljezom 
u ruci. Ljubica Margetić bila je lijepa djevojka i sa njom se dičila 1. četa 
i 3. bataljon. Njeni drugovi divili su se, ne samo njenoj ljepoti, već i 
hrabrosti. U predahu između dvije borbe, dok su se borci njene čete odmarali, 
Ljubica je prala i peglala njihovo rublje i uniforme. Bila je uvek spremna da 
pomogne drugima i zbog toga su je još više voljeli. Tanki mlaz osušene krvi 
iznad njenog desnog oka, jedva da je ukazivao na ulaznu ranu koja je nastala, 
najvjerovatnije, od ispaljenog metka iz pištolja malog kalibra iz neposredne 
blizine. Ljubica Margetić sahranjena je u ustaničkom selu Brusniku kod 
Pakraca, 14. oktobra 1943. Njen grob ostao je u voćnjaku ispod stabla punog 
zrelih plodova. Ljubica je</span><span lang="HR" style="font-size:12.0pt"> </span><span lang="HR" style="font-size:12.0pt;mso-fareast-language:HR" class="Bodytext55">o/i 
/i </span><span lang="HR" style="font-size:12.0pt;mso-fareast-language:
HR" class="Bodytext4">bila posljednji član porodice, čijom se junačkom smrću 
ugasilo prezime Margetić. Majka Milica umrla je uoči rata, a oca Jocu i brata 
Milana streljali su Nijemci 1941. zajedno sa 7000 Kraljevčana.<a style="mso-footnote-id:ftn6" href="#_ftn6" name="_ftnref6" title><sup><span style="mso-special-character:
footnote">[6]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Na 
poprištu borbe ostalo je oko 50 neprijateljevih vojnika, a 3 su zarobljena. 
Zaplijenjen je 1 teški mitraljez, jedan puškomitraljez, 2 automata, 5 pušaka 
i 15 mina za minobacač. Oružja i municije, kao i drugog ratnog materijala na 
terenu borbe, bilo je znatno više ali se zbog tamne noći nije mogao pronaći i 
pokupiti. Treći bataljon imao je 6 poginulih, 12 ranjenih i 5 nestalih boraca. 
Izgubljen je 1 puškomitraljez i 5 pušaka. Utrošeno je 3500 metaka.<a style="mso-footnote-id:
ftn7" href="#_ftn7" name="_ftnref7" title><sup><span style="mso-special-character:
footnote">[7]</span></sup></a> Bataljon je povratio izgubljeni položaj i zadržao 
se na njemu sve do 6 sati 14. oktobra, kada se, po naređenju Štaba Divizije, 
12. NOU brigada povukla. Ukupni rezultati 12. NOU brigade u borbama oko Lipika i 
Pakraca su ovi: uništeno 70 neprijateljevih vojnika, a 3 zarobljena. Zaplenjeno 
je: 1 teški mitraljez, 1 puškomitraljez, 2 automata i 5 pušaka. Gubici 
Brigade: 6 poginulih, 16 ranjenih i 5 nestalih boraca. U borbi je utrošeno 4200 
metaka i 17 mina za teški minobacač.<a style="mso-footnote-id:ftn8" href="#_ftn8" name="_ftnref8" title><sup><span style="mso-special-character:footnote">[8]</span></sup></a></span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[1]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    Arhiv VII, f. NOP-a k. 881 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 10/1, k. 470 </span><span style="mso-ansi-language:
EN-US;mso-fareast-language:DE">reg. </span><span lang="HR" style="mso-fareast-language:HR">br. 
    9/11.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[2]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    Arhiv VII, f. NOP-a, k. 892 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 34/2.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title></a><span class="Footnote0"><i><span lang="HR" style="mso-fareast-language:HR">Arhiv 
    VII, </span><span style="mso-ansi-language:EN-US;mso-fareast-language:
DE">f. </span><span lang="HR" style="mso-fareast-language:HR">NOP-a, k-881 </span><span style="mso-ansi-language:EN-US;mso-fareast-language:
DE">reg. </span><span lang="HR" style="mso-fareast-language:HR">br. 10/1.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[4]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    Riječ je o 1. slavonskom korpusu, tj. 2. korpusu Hrvatske, koji je 5. 10. 
    1943. preimenovan u 6. korpus NOVJ, a proglašen udarnim 2. 1. 1945.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn5">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn5" href="#_ftnref5" name="_ftn5" title><span class="Footnote0"><i><span style="mso-special-character: footnote; mso-fareast-language: HR" lang="HR">[5]</span></i></span></a><span class="Footnote0"><i><span lang="HR" style="mso-fareast-language:HR"> 
    Arhiv VII, f. NOP-a, k. 470, </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 9/11 i k. 881, </span><span style="mso-ansi-language:
EN-US;mso-fareast-language:DE">reg. </span><span lang="HR" style="mso-fareast-language:HR">br. 
    10/1.</span></i></span><i><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span lang="HR" style="mso-fareast-language:
HR;mso-bidi-font-style:italic">A A</span><span lang="HR" style="mso-bidi-font-style:
italic"><o:p>
    </o:p>
    </span></p>
  </div>
  <div style="mso-element:footnote" id="ftn6">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn6" href="#_ftnref6" name="_ftn6" title></a><span class="Footnote0"><i><span lang="HR" style="mso-fareast-language:HR">po 
    sjećanju Dragana Gojnića.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn7">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn7" href="#_ftnref7" name="_ftn7" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[7]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    Arhiv VII, f. NOP-a k. 892 </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 34/2.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn8">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn8" href="#_ftnref8" name="_ftn8" title></a><span class="Footnote0"><i><span lang="HR" style="mso-fareast-language:HR">IstO.</span></i></span><i><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_106.htm"><b>Prethodni dokument</b></a></TD>
<TD><a href="46_108.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

