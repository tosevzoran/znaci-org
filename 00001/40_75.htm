<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40_334.htm"><b>Sadr&#382;aj</b></a></TD>
<TD><a href="40_74.htm"><b>Prethodni dokument</b></a></TD>
<TD><a href="40_76.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">LUKAČEVIĆ 
SE OTCJEPLJUJE OD MIHAILOVIĆA<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Smjenjivanje 
Purićeve vlade u maju 1944, a s njom i smjenjivanje generala Mihailovića s 
položaja ministra vojske, mornarice i vazduhoplovstva, moralo se odraziti na 
buduće vojno držanje i svrstavanje četničkih snaga izvan Srbije kojih se 
nije direktno ticala predstojeća bitka za glavno četničko uporište. Major 
Lukačević, komandant četničkih snaga u Sandžaku, potpukovnik Ostojić, 
komandant četničkih snaga za istočnu Bosnu, potpukovnik Baćović, komandant 
četničkih snaga za Hercegovinu, kao i potpukovnik Pavle Novaković i kapetan 
Krivošić, pokušavali su na svoju ruku radijom stupiti u dodir sa savezničkim 
snagama u Italiji. Kad u tom nisu uspjeli, uputili su 12. augusta pismo 
brigadnom generalu Macleanu, šefu britanske vojne misije pri Vrhovnom štabu 
NOV i POJ, moleći da ih se dovede u dodir s Vrhovnom savezničkom komandom za 
Sredozemlje u svrhu postizavanja sporazuma za zajedničku borbu protiv 
neprijatelja. Posebno su tražili da se zaključi privremeni pakt o nenapadanju 
s Narodnooslobodilačkom vojskom Jugoslavije dok se ne sklopi njihov sporazum sa 
Vrhovnom savezničkom komandom. Tražili su da se kopija njihovog pisma pošalje 
kralju Petru, te da im se omogući kontakt s jugoslavenskom izbjegličkom dadom.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">92 
</span><i><span style="font-size:8.0pt">Ibid, </span></i><span lang="HR" style="font-size:8.0pt;
mso-ansi-language:HR">rola 194, snimak 149.</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nakon 
odgovarajućeg razmatranja britanske su vlasti u Italiji obavijestile naršala 
Tita o tom prijedlogu. Tito nije odbio četnički prijedlog, ali inzistirao je 
da se četnički komandanti stave pod njegovo zapovjedništvo te da trebaju 
pokrenuti izravne razgovore s komandantom Prvog korpusa NOVJ.<sup>93</sup> 
Izgleda, međutim da ni britanske vojne vlasti niti jugoslavenska izbjeglička 
vlada nisu poslale odgovor na Lukačevićevo pismo, ili ako su Britanci 
odgovorili da je njihov odgovor bio neobavezan. Prvih dana septembra su se Lukačević, 
Ostojić i Baćović očito složili da izdaju proglas narodu, u kojem bi 
objasnili razloge zbog kojih planiraju otpočeti s aktivnom borbom protiv 
neprijatelja. Čini se da je .Lukačević sam sastavio i izdao proglas u ime sva 
tri komandanta, ali je uskoro ustanovio da su Ostojić i Baćović promijenili 
svoje mišljenje i da se ne drže dogovora, iako izgleda da je Baćović odredio 
da se neke njegove jedinice pridruže Lukačeviću.<sup>94</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Za 
Lukačevića je kocka bila bačena. Odlučio je da ide naprijed i bez sporazuma 
s Britancima ili kontakta s jugoslavenskom izbjegličkom vladom ili privremenog 
primirja s NOVJ, te bez podrške Baćovića i Ostojića. Naredio je svojim 
trupama koje su brojale oko 4.500 ljudi da krenu prema južnoj Hercegovini i 22. 
septembra napao je jedinice njemačke 369. pješadijske divizije (hrvatski 
legionari). Zauzeo je neka mjesta i zarobio nekoliko stotina vojnika.<sup>95 </sup>Mihailović 
nije gubio vremena da Lukačeviću oduzme komandu i zahtijevao je d svojih 
ostalih komandanata da suzbiju Lukačevićevu aktivnost.<sup>96</sup> 
Podozrijevajući da bi Lukačević mogao pokušati steći čvrsto uporište u južnoj 
Hercegovini i na obali kako bi bio u stanju doći u dodir s britanskim 
ekspedicionim snagama kojima se nadao, rukovodstvo NOVJ je odlučilo da se mora 
napasti. Bilo kakvo povezivanje između Lukačevića i Britanaca — kojima 
partizani usprkos tijesnoj suradnji i dalje nisu potpuno vjerovali — moglo je 
dovesti do neugodnih političkih i vojnih poteškoća za </span>NOP<span lang="HR" style="mso-ansi-language:HR">. 
Jedinice NOVJ su napale Lukačevićeve snage 25. septembra iz unutrašnjosti i u 
roku od par dana zauzele četničko porište Bileću, a zatim napredovale prema 
južnoj Hercegovini gdje su temeljito porazile Lukačevićeve snage. Lukačević 
se je s nekoliko stotina ljudi iz svoje potučene vojske koji su mu još 
preostali, povukao najprije u unutrašnjost Hercegovine i napokon na područje 
Foče u jugoistočnoj Bosni.<sup>97</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">93 
Niz britanskih dokumenata koji se bave ovim predmetom, uključujući i kopiju 
pisma četničkih komandanata, nalazi se pod brojem F. O. 371/44262, 
R13201/8/92. Kapetan Krivošić je 24. septembra 1944. stigao u Bari s grupom 
drugova u malom brodiću. Ispitivale su ga savezničke vojne vlasti i molio je 
pomoć za Lukačevićevu grupu, ali je njegova misija ostala bez ikakvog praktičnog 
rezultata. Vidi F. O. 371/44280, 18689/11/92.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">94 
Lukačevićev pokušaj da djeluje samostalno u potpunosti se razmatra u Pajovićevom 
članku -formiranje četničke </span><span lang="HR" style="font-size:7.0pt;mso-bidi-font-size:10.0pt;
mso-ansi-language:HR">»</span><span lang="HR" style="font-size:7.0pt;mso-ansi-language:
HR">nezavisne grupe nacionalnog otpora«. Jedan od specijalnih izvora 
informacija kojim se poslužio Pajović su prijepisi ispitivanja koje su nakon 
Lukačevićevog hapšenja izvršile jugoslavenske policijske vlasti, iako Pajović 
kaže da taj izvor treba koristiti s rezervom, jer je Lukačević nastojao da se 
obrani, a ne da govori istinu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">95 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 62-64, 67-68.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">96 
</span><span lang="DE" style="font-size:7.0pt;mso-ansi-language:DE">Ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 
60-62; mikrofilm br. T-311, rola 189, snimak 1137. Obavještajni njemački izvještaj 
od 2. okttobra 1944, služeći se pouzdanim izvorom kaže: »Draža Mihailović 
izričito ne odobrava neprijateljski stav /ih četnika prema Nijemcima«. Vidi 
mikrofilm br. T-311, rola 194, snimak 105-106.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Posljednjih 
dana oktobra, sporazumno s Titom, nekoliko se britanskih jedinica iskrcalo na 
području Dubrovnika i ubrzo nakon toga raspoređene su s jedinicama NOVJ u 
Crnoj Gori za borbu protiv njemačkog 21. brdskog korpusa koji se povlačio iz 
Albanije i dijela Crne Gore. Početkom decembra jedna od tih britanskih jedinica 
prodrla je duboko u Hercegovinu i došla do Bileće. Lukačević je konačno došao 
u priliku da stupi u kontakt s Britancima, ali njegovi pokušaji nisu uspjeli i 
jedinice NOVJ su ga zarobile.<sup>98</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Baćović 
i Ostojić ne samo da nisu sudjelovali u Lukačevićevim akcijama protiv 
Nijemaca u septembru, već nisu pokušali stupiti u dodir s britanskim snagama 
ni kod Dubrovnika ni drugdje. Učinili su nekoliko neefikasnih pokreta ne bi li 
izišli iz beznadne situacije u kojoj su se, kao i četnički komandanti 
svugdje, našli u tom času, ali su na kraju ostali gdje su i bili.<sup>99</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">97 
Mikrofilm br. T-311, rola 189, snimci 1139, 1305.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">98 
Pajović, »Formiranje četničke nezavisne grupe nacionalnog otpora«, str. 70. 
Lukačeviču je zajedno s grupom drugih četničkih vojnih i političkih voda 
Vrhovni vojni sud u Beogradu sudio od 28. jula do 9. augusta 1945. Proglašen je 
krivim zbog toga što je bio jedan od vodečih vojnih komandanata četničkog 
pokreta, što je vodio vojne operacije protiv Narodnooslobodilačke vojske, zbog 
kolaboracije s neprijateljem i zbog raznih drugih ratnih zločina. Osuđen je na 
smrt, a osuda je izvršena 14. augusta 1945. Vidi <i>Suđenje članovima 
rukovodstva organizacije Dra%e Mihailovića, </i>str. 25-27, 136-138, 549-551, 
562-564.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">99 
Prema poručniku Lalichu, šefu jedinice za spašavanje američkih avionskih 
posada pri četnicima, Bačović je rekao Mihailoviču da ga u Bari zove general 
Masterson (iz SOE), ali Lalich je to provjerio u Bariju i saznao da je Bačovičeva 
tvrdnja neistinita. Baćović je (također prema Lalichu) želio da se ukrca kao 
slijepi putnik u jedan od aviona kojim su spašavani američki avijatičari. 
Lalich je također izvijestio da je potpukovnik Ostojić želio uspostaviti 
direktnu vezu s Britancima u Italiji i čak je Lalichu dao u tu svrhu posebnu šifru, 
ali se nakon par dana predomislio i povukao je. RG 226, </span><span lang="DE" style="font-size:7.0pt;
mso-ansi-language:DE">OSS-dokument br. XL </span><span lang="HR" style="font-size:7.0pt;mso-ansi-language:HR">5727, 
str. 6.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Privid jedinstva među četničkim snagama (koje nikad nije 
karakteriziralo jedinstvo) brzo je nestajao i komandanti su sve više težili 
tome da djeluju na svoju ruku, već kako su im okolnosti i njihovo vlastito 
prosuđivanje nalagali. Neke trupe, naročito one pod komandom Đujića i Jevđevića, 
kao i veliki dio snaga u istočnoj Bosni, nastavile su kolaborirati s Nijemcima 
protiv NOVJ. Ostali su tek čekali, kretali se uglavnom po istočnoj Bosni, 
nesigurni što da rade ili što da očekuju. Pukotine koje su se pojavile u 
komandnom kadru nastavile su se širiti pod obeshrabrujućim udarcima događaja 
koji su se nizali jedan za drugim. Čini se da je samo Mihailović još vjerovao 
da će spasenje napokon doći sa zapada. Držao se grčevito tog vjerovanja, 
dijelom zbog toga što je bio uvjeren da mora doći do kavge između zapadnih 
Saveznika i Sovjetskog Saveza u završnoj fazi rata, kad će se njihovi suprotni 
dugoročni politički ciljevi i interesi sudariti, a dijelom zbog savjeta koji 
mu je dao pukovnik </span><span style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:EN-US;
mso-bidi-language:AR-SA">McDowell</span><span lang="HR" style="font-size:10.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA">, koji 
je u četničkom glavnom štabu ostao do 1. novembra. U međuvremenu, znao je da 
mora zadržati što više može od teritorija koji je još bio pod četničkom 
kontrolom. To je bio onaj razlog zbog kojeg je naredio povlačenje u sjeveroistočnu 
Bosnu, na područje gdje su četnici još uvijek bili prilično jaki i gdje je 
hrane bilo relativno obilno — što je bio važan motiv jer se približavala još 
jedna zima. Ali najgore je tek trebalo doći s događajima koji će u mjesecima 
martu, aprilu i maju 1945. dovesti do odluke.</span>
<p>
<br>
<CENTER><TABLE border="1"><TR><TD><a href="40_334.htm"><b>Sadr&#382;aj</b></a></TD>
<TD><a href="40_74.htm"><b>Prethodni dokument</b></a></TD>
<TD><a href="40_76.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

