<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_31.htm"><b>Prethodni dokument</b></a></TD>
<TD><a href="40_33.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">ČETNICI 
</span><span lang="DE" style="mso-ansi-language:DE">KOSTE</span><span lang="HR" style="mso-ansi-language:HR"> 
PEĆANCA POD OKUPACIJOM<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
teškim danima nakon sloma zemlje, mnogi su Srbi gledali u predratnom četničkom 
udruženju i u Kosti Pećancu, čovjeku koji mu je bio predsjednik od 1932, 
snagu koja će preći u akciju protiv okupatora. Nikad nisu posumnjali u njegov 
patriotizam, iako su priznavali da je sporna i reakcionarna ličnost. Nešto 
prije invazije, jugoslavensko ministarstvo vojske i mornarice zatražilo je od 
Pećanca da organizira gerilske operacije u južnim dijelovima Srbije, 
Makedonije i Kosova, vjerojatno sa ciljem da se probugarsko i proalbansko 
stanovništvo tih krajeva drži pod kontrolom.<sup>27</sup> Bio je opskrbljen 
izvjesnom količinom oružja i novca i uspjelo mu je organizirati i naoružati 
nekoliko stotina ljudi koncentriranih u dolini rijeke Toplice u južnoj Srbiji. 
Ta je vojska bila još uvijek netaknuta poslije njemačke okupacije Srbije, a 
njene su redove pojačavale izbjeglice iz Makedonije i Kosova. Izgleda da je 
bilo nekih sukoba između tih odreda i albanskih grupa početkom ljeta 1941, u 
vrijeme dok je Mihailović, još uvijek nepoznat većini srpskog stanovništva, 
organizirao svoje snage na Ravnoj Gori. U tim prvim danima okupacije i još 
prilično dugo poslije, pojam »četnik« bio je identičan samo s odredima </span><span lang="DE" style="mso-ansi-language:DE">Koste</span><span lang="HR" style="mso-ansi-language:HR"> 
Pećanca koji su bili mnogo poznatiji od <i>Dražinovaca, </i>Dražinih ljudi.<sup>28</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">27 
Mešković, »Na Ravnoj Gori«, str. 65. Mešković kaže da je Pećanac bio 
ovlašten za prelaz preko granica zemlje ako se ukaže potreba. Najtemeljitija 
studija Pećančeve organizacije i njene djelatnosti od aprila do oktobra 1941. 
je Petrović, »Četnička organizacija </span><span lang="DE" style="font-size:7.0pt;mso-ansi-language:
DE">Koste</span><span lang="HR" style="font-size:7.0pt;mso-ansi-language:HR"> Pećanca 
u okupiranoj Srbiji do početka oktobra 1941. godine«.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">28 
Petrović na str. 178 piše: »Tek sa stvaranjem organizacije širom Srbije, 
pridobijanjem većeg broja ljudi, povezivanjem sa jugoslovenskom vladom van 
zemlje, tek kad se Kosta Pećanac kompromitovao krajem avgusta, zbog otvorenog 
deklarisanja za kvislinga Nedića, pokret Draže Mihailovića je počeo uspešno 
konkurisati četničkoj organizaciji </span><span lang="DE" style="font-size:7.0pt;mso-ansi-language:
DE">Koste</span><span lang="HR" style="font-size:7.0pt;mso-ansi-language:HR"> Pećanca«.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Pećanac 
je bio apsolutni gospodar svojih odreda. Svoje komandante ili vojvode izabrao je 
sam. Bili su to uglavnom bivši oficiri (i jedan general), seljaci, pravoslavni 
svećenici, učitelji i trgovci - ljudi bez političkog dara ili iskustva. 
Organizaciona struktura bila je najjednostavnija.<sup>29</sup> No, iako su Pećančevi 
odredi uživali izvjestan glas i tokom prva tri mjeseca privukli više ljudi 
nego inače, izgleda da se nisu borili osim s albanskim grupicama. S pojavom 
partizana koje su vodili komunisti, Pećanac je očito odlučio da napusti svaku 
pomisao o tome da postane snaga otpora, i do kraja augusta postigao je sporazum 
i sa srpskom kvislinškom vladom i s njemačkim okupacionim vlastima da svoje 
odrede okrene i protiv partizana.<sup>30</sup> Drugim riječima, u roku od pet 
mjeseci četnička organizacija </span><span lang="DE" style="mso-ansi-language:DE">Koste</span><span lang="HR" style="mso-ansi-language:HR"> 
Pećanca postala je izravno oruđe okupacionog režima.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">29 
Za organizaciju i za neke aktivnosti Pećančevih četnika, od početka jula do 
kraja septembra 1941. vidi seriju dokumenata koju su zarobili Nijemci, mikrofilm 
br. T-314, rola 1457, snimci 577-598. Za zanimljiv opis organizacije i stanja u 
Pećančevim odredima vidi također Drainac, <i>Crni dani. </i>Rade Drainac bio 
je srpski pjesnik koji je neko vrijeme 1941/42. bio s Pećančevim četnicima. 
Umro je tokom rata i ta knjiga je objavljena posthumno.</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">30 
Marjanović, <i>Ustanak 1941, </i>str. 73-80, 126-127, 174- 176 i </span><i><span lang="DE" style="font-size:7.0pt;mso-ansi-language:DE">passim</span><span lang="HR" style="font-size:7.0pt;mso-ansi-language:HR">; 
</span></i><span lang="HR" style="font-size:7.0pt;mso-ansi-language:HR">Petrović, 
»Četnička organizacija </span><span lang="DE" style="font-size:7.0pt;mso-ansi-language:DE">Koste</span><span lang="HR" style="font-size:7.0pt;mso-ansi-language:HR"> 
Pećanca«, str. 186-190.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Takva 
je uloga naravno zahtijevala jaču organizaciju i opremu, oružje, platne 
fondove i tako dalje. Trebalo je uvježbanih oficira, a za vezu i koordinaciju 
dodijeljen je Pećančevom štabu i jedan njemački oficir. Sedmog oktobra 1941. 
Pećanac je u podužem ed-memoaru upućenom generalu Nediću postavio svoje 
zahtjeve,<sup>31</sup> a izgleda da je s vremenom i dobio veći dio onog što je 
tražio. Prema njemačkim podacima, na dan 17. januara 1942. žandarmerijska 
komanda kvislinške srpske vlade izdržavala je (hranila, oblačila, naoružavala 
i plaćala) 72 četnička oficira i 7.963 vojnika.<sup>32</sup> To je bilo nešto 
manje od krajnje dopuštene jačine od 8.745 ljudi, a u taj broj uključene su 
vjerojatno i dvije ili tri tisuće Mihailovićevih četnika koji su se 
legalizirali od novembra 1941.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">31 
Mikrofilm br. T-501, rola 246, snimci 501-509. Ovo pismo sadrži primjedbu: »Ne 
razumem sledbenike pukovnika Mihailovića i njihovu organizaciju, jer su se udružili 
s komunistima, što će ih stajati života. Mihailović misli da može 
nadmudriti komuniste, ali se teško vara.«<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">32 
Ibid, </span></i><span style="font-size:7.0pt">rola </span><span lang="HR" style="font-size:7.0pt;mso-ansi-language:HR">247, 
snimak 757.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">18. 
augusta 1941, upravo u vrijeme kad će Pećanac sklopiti svoj sporazum s 
Nijemcima, jedan Mihailovićev emisar donio je Pećancu pismo u kojem Mihailović 
predlaže sporazum, po kojem bi Pećanac upravljao četničkom organizacijom južno 
od Zapadne Morave, dok bi Mihailović upravljao na svim ostalim područjima. Pećanca 
to nije zanimalo, već je Mihailoviću natuknuo da bi mu mogao ponuditi položaj 
načelnika svog štaba, te da bi Mihailovićeve odrede trebalo raspustiti, a 
ljude pridružiti njegovim odredima.<sup>33</sup> Pećanac je 27. augusta u 
obliku »Proglasa dragom narodu« bacio otvoreni izazov. U proglasu je sebe 
opisao kao branitelja i zaštitnika srpskog naroda i pozvao »izvesne, bez moga 
odobrenja obrazovane čete« (očita aluzija na Mihailovićeve odrede) da se 
ujedine pod njegovom komandom. Svi oni koji su u šumama smjesta treba da se, 
pod prijetnjom smrtne kazne, vrate svojim kućama. Upozorio je također da će 
svi oni koji poduzimaju akte sabotaže protiv javnih zgrada i komunikacija i 
svega što pripada okupacionim vlastima biti osuđeni na smrt.<sup>34</sup> 
Jedan autor sugerira da su predstavnici Pećanca i Mihailovića u septembru 
postigli sporazum o podjeli teritorija koje će kontrolirati, te o prirodi 
svojih aktivnosti protiv partizana,<sup>35</sup> ali o tome nisam našao nikakvu 
potvrdu, ni u ratnim dokumentima niti u novijim jugoslavenskim spisima o četnicima 
</span><span lang="DE" style="mso-ansi-language:
DE">Koste</span><span lang="HR" style="mso-ansi-language:HR"> Pećanca.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">33 
Mešković, »Na Ravnoj Gori«, str. 65-66.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">34 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 66-68; Petrović, »Četnička organizacija </span><span lang="DE" style="font-size:7.0pt;mso-ansi-language:DE">Koste</span><span lang="HR" style="font-size:7.0pt;mso-ansi-language:HR"> 
Pećanca«, str. 188-189.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">35 
Marjanović, <i>Ustanak 1941. </i>str. 191-192.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Pećanac 
je svojevoljno bio oruđe Nijemaca i dodvoravao im se, predlažući, na primjer, 
jednom prilikom da treba pooštriti mjere protiv partizana, i izražavajući mišljenja 
koja su čak i Nijernci smatrali pretjeranim.<sup>36</sup> Ali za Osovinu, 
njegova je karijera četničkog vođe ubrzo došla kraju. Nijemci su uskoro 
otkrili da je njegova vojska od preko osam tisuća ljudi neefikasna i nepouzdana 
i da im malo pomaže u vojnom smislu; do marta 1943. potpuno su ie rasgustili^baš 
kao i Mihailovićeve legalizirane četnike. O Pećančevoj aktivnosti u slijedećim 
mjesecima ne zna se ništa, za neko vrijeme internirale su ga srpske kvislinške 
vlasti, da bi ga u junu 1944. smaknuli četniri Draže Mihailovića <sup><span style="letter-spacing:-.4pt">37</span></sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">36 
Mikrofilm br. T-501, rola 247, snimci 1019- 1022. Na istom sastanku Pećanac je 
rekao Nijemcima da su njegovi komandanti došli u dodir s Talijanima na 
albanskoj granici i od njih primili nešto oružja - što je potvrdio talijanski 
oficir za vezu kod njemačkih okupacionih snaga u Srbiji, početkom decembra 
1941. Predmet razgovora između Pećančevih predstavnika i Talijana bila je 
eventualna pomoć Pećanca protiv komunista u talijanskim dijelovima Sandžaka. 
Vidi mikrofilm br. T-281, rola 21, snimak 287.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">37 
Mešković, »Na Ravnoj Gori«, str. 66-68; RG 226, OSS-dokument, br. L 40002.<span style="letter-spacing:
-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Više 
da se pokaže sva složenost uvjeta u Srbiji u ljetu 1941. i kao ilustraciju 
suparništva oko vodstva medu nacionalističkim snagama otpora, a ne zbog 
njegove stvarne važnosti, treba ovdje spomenuti slučaj jugoslavenskog 
brigadnog generala Ljube Novakovića (Crnogorca po rođenju) koji je pobjegao iz 
vojne bolnice u Valjevu drugom polovinom maja 1941, i u junu iskrsnuo u 
Mihailovićevom štabu na Ravnoj Gori. Mihailović i njegovi ljudi hladno su 
primili Novakovića; bio im je sumnjiv zbog svog višeg vojnog čina i bojali su 
se njegove eventualne ambicije da smijeni Mihailovića kao gerilskog vođu. 
Novaković je uskoro otišao da bi se pridružio Pećancu, koji mu je povjerio 
komandu nad svojim odredima u Šumadiji, području koje nije bilo daleko od 
Mihailovićevog štaba.<sup>38</sup> Videći da je Pećanac počeo kolaborirati 
s Nijemcima i da Mihailović čeka svoj čas, Novaković je 18. septembra izdao 
naredbu kojom utvrđuje svoje ciljeve i poziva svoje komandante i njihove odrede 
da se skupe za akciju na dan 22. septembra.<sup>39</sup> Praktično nije došao 
nitko i Pećanac je Novakovića razriješio dužnosti.<sup>40</sup> On je tada 
napustio Srbiju i otišao u istočnu Bosnu, gdje je navodno radio protiv 
partizana. Krajem januara 1942. uhvatili su ga partizani i odveli u Foču, gdje 
je bio njihov štab.<sup>41</sup> Partizani su ga neko vrijeme držali pod 
nadzorom, vjerojatno zbog eventualne protuteže Mihailovićevom utjecaju na četnike 
u istočnoj Bosni. Tada je u martu u partizanski Vrhovni štab došla britanska 
vojna misija (o kojoj će se više reći u Glavi 8) koja je bila na putu k 
Mihailoviću. Novaković je pošao s njom sredinom aprila, kad je misija tajno 
napustila Foču, a da partizane nije obavijestila o svojoj namjeri.<sup>42</sup> 
Konačno se pojavio u Crnoj Gori i izgleda da je tamo krajem 1943. počeo 
ponovno skupljati razasute ostatke četnika, ali uhvatili su ga partizani, 
sudili mu kao neprijatelju naroda i strijeljali ga.<sup>43</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">38 
Mešković, »Na Ravnoj Gori«, str. 68-70; Marjanović, <i>Ustanak 1941. </i>str. 
77.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">39 
Mikrofilm br. T-314, rola 1457, snimci 605-613. Za izvještaj obavještajnog 
oficira opunomoćenog komandujućeg generala u Srbiji od 22. septembra, koji se 
bavi grupama otpora u Srbiji, uključujući i Novakovića, vidi </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">snimci 
662-665.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">40 
O Novakovićevom neuspjehu vidi izvještaj sreza Orašac od 23. </span><span style="font-size:
7.0pt">IX </span><span lang="HR" style="font-size:7.0pt;mso-ansi-language:HR">1941, 
poslan Ministarstvu unutrašnjih poslova, </span><i><span style="font-size:7.0pt">ibid, 
</span></i><span lang="HR" style="font-size:7.0pt;mso-ansi-language:HR">snimci 
575-576.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">41 
Zbornik DNOR, </span></i><span lang="HR" style="font-size:7.0pt;mso-ansi-language:HR">tom 
</span><span style="font-size:7.0pt">II, </span><span lang="HR" style="font-size:7.0pt;
mso-ansi-language:HR">sv. 2, str. 275.<span style="letter-spacing:-.45pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">42 
Ibid, </span></i><span lang="HR" style="font-size:
7.0pt;mso-ansi-language:HR">također tom </span><span style="font-size:7.0pt">II, 
</span><span lang="HR" style="font-size:7.0pt;mso-ansi-language:HR">sv. 3, str. 
390-391.<o:p>
</o:p>
</span></p>
<i><span style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:EN-US;
mso-bidi-language:AR-SA">43 Ibid, </span></i><span style="font-size:7.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:EN-US;mso-fareast-language:EN-US;mso-bidi-language:AR-SA">torn 
II, </span><span lang="HR" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA">sv. 2, str. 275.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_31.htm"><b>Prethodni dokument</b></a></TD>
<TD><a href="40_33.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

