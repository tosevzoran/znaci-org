<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 
PRILOG II  
DOKUMENTI VELIKE BRITANIJE 1943. I 1944.  


<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_248.htm"><b>Prethodni dokument</b></a></TD>
<TD><a href="4_14_3_250.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>OBAVEŠTENJE MINISTARSTVA INOSTRANIH POSLOVA VELIKE 
BRITANIJE OD 7. DECEMBRA 1943. SVOM AMBASADORU U VAŠINGTONU O SARADNJI ČETNIKA 
SA OKUPATORIMA I RAZLOZIMA ZA PREKID ODNOSA SA DRAŽOM MIHAILOVIĆEM1</strong></p>
<p>(DEŠIFROVANO)</p>
<p>DIPLOMATIJA (POVERLJIVO)</p>
<p>MINISTARSTVO INOSTRANIH POSLOVA — VAŠINGTONU BR. 647 IZUZETAK</p>
<p>7. decembar 1943.</p>
<p>Ponovljeno gospodinu Stivensonu u Kairu, pod Br. 107 (šifrovano)</p>
<p align="center">q q q</p>
<p>Nedavno smo razmatrali našu celokupnu politiku prema pokretima otpora u 
Jugoslaviji, na osnovu novoprispelih iz-veštaja brigadira Maklejna, višeg 
oficira za vezu koji se nalazi kod partizana, i serije izveštaja od oficira za 
vezu koji se nalaze kod snaga gen. Mihailovića2.</p>
<p>2. Kopije izveštaja brigadira Maklejna vam šaljemo hitnom poštom za 
Ministarstvo unutrašnjih poslova Sjedinjenih Američkih Država. Suština izveštaja 
je da partizanske snage, koje dominiraju po celoj Jugoslaviji, izuzev oblasti 
stare Srbije i delova Crne Gore, broje 200.000 ljudi i veoma su dobro 
orga-nizovane u oblastima koje su potpuno oslobođene od neprijatelja. Partizani 
su u ovim oslobođenim oblastima organizovali političke organizacije koje imaju 
jednak tretman prema članovima sve tri nacionalnosti i njihovim verama. Iako je 
članovima starih političkih stranaka dozvoljena neka aktivnost, partizanska 
politička organizacija je, u suštini, komunistička organizacija koja striktno 
sledi liniju Partije. Partizani su spremni da sarađuju sa svim oslobodilačkim 
grupama, izuzev sa grupom gen. Mihailovića koga optužuju da je izdajnik i 
spremni su da ga likvidiraju. Njihov stav prema monarhiji je: To pitanje će 
odlučiti narod posle rata. Dotle, nije dozvoljena nikakva antimonarhistička 
propaganda. Izveštaj završava zaključkom da partizanski pokret nije samo 
znatna politička snaga, kakvom je i mi smatramo, već je vrlo verovatno da će 
biti i odlučujući faktor u Jugoslaviji.</p>
<p>3.&nbsp;Nedavne informacije iz Srbije kazuju:</p>
<p>(1)&nbsp; Da Mihailovićeva organizacija još uvek ima kontrolu nad većim 
delom stanovništva, ne samo zbog njihovog nacionalističkog stava već i zbog 
njihovog otpora prema komunizmu.</p>
<p>(2)&nbsp; Da Mihailović ne samo da nije ni od kakve vojne i pomoći za 
saveznike već je postao izražena prepreka bilo j kakvom obliku jugoslovenskog 
jedinstva.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;'</p>
<p>(3)&nbsp; Da je Mihailović toliko opsednut opasnošću od komunizma da je 
otvoreno priznao da više voli da brani Nedića i Nemce nego da se potčini 
partizanima.</p>
<p>(4)&nbsp; Mada još uvek nema dokaza da Mihailović lično sa-rađuje sa 
Nemcima, velika je verovatnoća da sarađuje sa Nedićem i da su neki njegovi 
komandanti već potpisali sporazume sa Nemcima.3</p>
<p>(5)&nbsp; Da svi njegovi sledbenici ne dele njegove ekstremne stavove. Njegov 
komandant u Prištinskoj oblasti je pokazao dobru volju da se postigne sporazum 
sa partizanima i nespremnost da sarađuje sa Nedićem.4 Neki stavovi su izve-štavani 
direktno sa Kosova.</p>
<p>(6)&nbsp; Mada partizani ni pod kojim okolnostima neće sara-đivati sa 
Mihailovićem, možda bi ipak bili spremni da sara-đuju sa nekim od njegovih vođa, 
ukoliko se Mihailović ukloni.</p>
<p>4.&nbsp; S obzirom na to da je Mihailovićev izveštaj konačno pokazao da ne 
postoji više nikakva praktična politika kojom bi se uspešno sprovelo 
pomirenje između Mihailovića i partizana, mi smo suočeni sa sledećim 
dilemama:</p>
<p>(1) Možemo prekinuti sa Mihailovićem i celokupnu našu pomoć prebaciti 
partizanima. Rezultati ove politike bi mogli biti:</p>
<p>a) značajan vojni doprinos ratnim naporima, sada a i u kasnijoj fazi rata;</p>
<p>(b)&nbsp; mogućnost da Tita odvratimo od dokrine čistog komunizma i da ga 
ubedimo da prihvati kralja Petra i njegovu monarhiju;</p>
<p>(c)&nbsp; prosperitet Jugoslavije koja će se, najverovatnije, posle rata 
ujediniti u nekakav oblik komunističke države koja bi bila u tesnoj vezi sa 
Sovjetskim Savezom.&nbsp;&nbsp;&nbsp; &nbsp;</p>
<p>(2) Sa druge strane, mogli bismo da nastavimo sa davanjem pomoći i 
partizanima i Mihailoviću. To bi nam, u najboljem slučaju, dalo:</p>
<p>(a)&nbsp; adut protiv partizana, ako oni posle rata pokušaju da na silu 
uspostave komunistički režim u Jugoslaviji;</p>
<p>(b)&nbsp; mogućnost da barem staru Srbiju spasemo od takve komunističke države, 
i</p>
<p>(c)&nbsp; mogućnost da nateramo Mihailovića da se u ratu bori protiv 
Nemaca.</p>
<p>5.&nbsp; Najnovije vesti iz Srbije ukazuju na to da ima malo nade da se ova 
dilema okonča time što bi se napravila jasna razlika između Mihailovića, na 
jednoj strani, i četničkog pokreta i stanovništva u Srbiji, na drugoj. 
Izgleda da je Mihailović, sam po sebi, postao nepremostiva prepreka za 
ostvarivanje bilo kakve saradnje između partizana i četnika. Uprkos tome što 
u svojoj vlasti drži Srbiju, on očigledno ne predstavlja mišljenje i stav 
Srba, kako smo mi do sada smatrali. Stoga bi trebalo omogućiti da se sa 
Mihailovićem prekinu odnosi, a da se u isto vreme nastavi saradnja sa onim četničkim 
vođama koji su spremni da se bore protiv Nemaca. Tako, ukoliko možemo da 
eliminišemo Mihailovića i na njegovo mesto stavimo čoveka sa razumnijim i 
fleksibilnijim stavom, možemo se realno nadati da ćemo izmiriti dve strane i 
ujediniti ih u zajedničku borbu protiv Nemaca, a da pri tom ne žrtvujemo 
kralja i srpsko stanovništvo i ne dozvolimo da dođe do dominacije komunista.</p>
<p>6.&nbsp; Stoga razmatramo mogućnost da kralju Petru sugeri-šemo da 
Mihailovića zameni drugim komandantom koji bi bio voljan da sarađuje sa 
partizanima i kome bi sadašnji Mihailovićevi komandanti bili odani. Viši 
britanski oficir koji se nalazi kod Mihailovića poslao je izveštaj u kojem 
izražava mišljenje da je mala mogućnost da se Mihailović eliminiše time što 
bi ga javno oklevetali, jer on u svojoj vlasti drži jednu veoma uspešnu 
propagandnu mašineriju u Srbiji i on bi, jednostavno, kraljev potez 
okarakterisao kao proizvod pritiska komunista i Britanaca. Umesto toga, on 
predlaže da Mihailovića pošaljemo u Kairo na konsultacije sa kraljem i da ga 
posle toga razrešimo dužnosti. Stoga nameravamo da razmotrimo i ovu mogućnost.</p>
<p>7.&nbsp; Molim vas da ne preduzimate ništa u vezi sa ovim što je napisano u 
ovom telegramu, sve dok ne dobijete jna-rednu vest, bilo od nas bilo direktno iz 
Kaira, da su ovi predloži odobreni. Tada će biti obavešteno i Ministarstvo 
inostranih poslova Sjedinjenih Američkih Države, a tražiće se i saglasnost 
od vlade SAD.</p>
<p>&nbsp;</p>
<p>1&nbsp; Kseroks-kopija u Arhivu VII, PRO, FO, k. 9, 371/37617.</p>
<p>2&nbsp; Vidi ovaj prilog, dok. br. 6.</p>
<p>3&nbsp; Vidi prilog IV.</p>
<p>4&nbsp; Verovatno se odnosi na Radoslava Đurića.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_248.htm"><b>Prethodni dokument</b></a></TD>
<TD><a href="4_14_3_250.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
