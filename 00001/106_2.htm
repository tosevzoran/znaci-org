<html>
<head>
<meta http-equiv="Content-Type" content="text/html; charset=utf-8">

<title>Dragoje Lukic: RAT I DJECA KOZARE</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Dragoje Lukic: RAT I DJECA KOZARE</b><br>


<CENTER><TABLE border="1"><TR><TD><a href="106.htm"><b>Sadr&#382;aj</b></a></TD>
<TD><a href="106_1.htm"><b>Prethodna strana</b></a></TD>
<TD><a href="106_3.htm"><b>Slede&#263;a strana</b></a></TD>  
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<h2 align="center"><b>I LICE KOZARE</b></h2>
<p><span class="pageno"><a name="13" id="13">{13}</a></span> Sudbina djece, 
pogotovo u kataklizmama, oduvijek je najviše uzbuđivala svijet. Nacifašistička 
najezda i okupacija naše zemlje 1941. godine učinila je da tragična smrt 
desetina hiljada mališana, posebno na teritoriji tzv. Nezavisne Države 
Hrvatske, preraste u najveću nacionalnu nesreću. U ustaškoj NDH, toj 
tvorevini njemačkog Rajha, za četiri godine (od aprila 1941. do aprila 1945), 
ubijeno je i na druge načine umoreno više od 40.000 djece, od kolijevke do 14 
godina.</p>
<p>Svako četvrto je bilo sa Kozare.</p>
<p>Kada je pod zaštitom njemačkog oružja 10. aprila 1941. godine proglašena 
Nezavisna Država Hrvatska, pakleni plan o „definitivnom rješavanju srpskog 
pitanja“ već je bio sastavljen, a odmah zatim i ozakonjen. Sa koliko je 
nagomilane mržnje prema „nižoj rasi“ pripreman i izvođen veliki zločin 
vidi se iz sačuvanih dokumenata i izjava vodećih ličnosti ustaške države, 
koje su već tada imale programski karakter.</p>
<p>Ante Pavelić, ustaški poglavnik: „Iz slobodne Nezavisne Države Hrvatske 
biće iskorijenjen sav korov što ga je tuđinska dušmanska ruka bila 
posijala.“</p>
<p>Mile Budak, ministar za nastavu i bogoštovje NDH: „Jedan dio Srba ćemo 
pobiti, drugi raseliti, a ostale prevesti na katoličku vjeru i tako pretopiti u 
Hrvate.“</p>
<p>Milovan Žanić, ustaški zakonodavac: „Ovo ima biti zemlja Hrvata i nikoga 
drugog. I nema te metode koju mi nećemo kao ustaše upotrijebiti da načinimo 
ovu zemlju zbilja Hrvatskom i da je očistimo od Srba.“</p>
<p>Viktor Gutić, jedan od najistaknutijih predstavnika NDH u Bosanskoj krajini, 
ovako je govorio: „Ove srpske cigane poslaćemo u Srbiju, jedne željeznicom, 
a druge Savom bez lađa. Nepoželjni elementi biće iskorijenjeni tako da će im 
se zatrti svaki trag i jedino što će ostati biće zlo sjećanje na njih. Svu 
srpsku gamad od 15 godina pa naviše mi ćemo poubijati, a njihovu djecu 
smjestiti u klostere i od njih će biti dobri katolici.“</p>
<p>Dionizije Juričević, ustaša i sveštenik u Pavelićevom i Artukovićevom 
vjerskom odsjeku: „U ovoj zemlji ne može niko da živi osim Hrvata, a ko neće 
da se pokrsti mi znademo kuda ćemo s njim. Danas nije grehota ubiti i malo 
dijete koje smeta ustaškom pokretu. Nemojte misliti što sam svećenik da ne 
mogu uzeti strojnicu u svoje ruke i tamaniti sve do kolijevke, sve ono što je 
protiv ustaške vlasti i države.“</p>
<p>Čitava teritorija NDH — 22 velike župe, 142 kotara i hiljadu opština s 
površinom od 103.000 kvadratnih kilometara i 6,500.000 stanovnika — zahvaćena 
je nemilosrdnim istrebljenjem Srba, Jevreja, Cigana a potom i drugih protivnika 
ustaškog poretka. „Čišćenje“ pojedinih krajeva u Baniji, Kordunu, Lici, 
Slavoniji, Sremu, Gorskom kotaru, Dalmaciji, Bosni i Hercegovini — 
raseljavanje i progoni, hapšenje i zatvaranje u logore, pokrštavanje i fizičke 
likvidacije — poprimili su zastrašujuće razmjere.</p>
<p>Svi Srbi i Crnogorci, rođeni u Srbiji, morali su da napuste svoja ognjišta, 
mješoviti brakovi silom su raskidani. Srbima, Jevrejima i Ciganima odmah je 
ograničeno kretanje, zabranjena upotreba sredstava javnog saobraćaja, posjećivanje 
lokala, bioskopa, pozorišta; zabranjeno je bilo kupanje u banjama. Skidani su 
natpisi ćirilicom i sa nadgrobnih spomenika. <span class="pageno"><a name="14" id="14">{14}</a></span></p>
<br>
<p>U jednom od prvih akata NDH, Okružnici Ravnateljstva za ponovu, stoji: 
„Raseljavanje Srba mora se sprovesti na bezobziran način. Hapšenja i 
interniranja se vrše noću i danju bez predaha. Uhapšenik je dužan da se 
pripremi za trideset minuta. Imovina se oduzima i sa njom raspolažu 
ravnateljstva za ponovu. Gdje god je moguće hapsiti čitave porodice. Ne mogu 
biti pošteđene starije osobe, žene i djeca.“</p>
<p>Bio je to samo početak.</p>
<p>Prvim kuršumima mržnje ispaljenim 28. aprila 1941. godine u pripadnike 
srpske nacionalnosti iz Gudovca, Brezovice i još nekih mjesta oko Bjelovara, 
dat je signal poslije koga će mnogi krajevi ustaške države biti pretvoreni u 
stratišta na kojima su ubijana i djeca.</p>
<p>Sve ono negativno, patološko i zločinačko što je karakterisalo nacifašizam 
i njegove sluge dostiglo je vrhunac u genocidu nad djecom. Ubijajući nejač, 
krvnici su pokazivali najmračniju stranu svoga bića. Na najsuroviji način uništavali 
su živote dječaka i djevojčica, od kojih su mnogi bili još u pelenama.</p>
<p>Ubijali su ih Pavelićeve ustaše, njemački vojnici, četnici Draže 
Mihailovića, jurišnici 369 „Vražje“ i 13 SS „Handžar“ divizije, 
italijanski fašisti, pripadnici Hortijeve Mađarske i Čerkezi Prve kozačke 
divizije. Pri tom su primjenjivali metode koje po svireposti prevazilaze najveće 
grozote kakve se ne pamte u našoj i svjetskoj povijesti. Zaista u našem 
savremenom riječniku teško je naći odgovarajuće oznake kojima bi bilo moguće 
izraziti stepen nečovječnosti i groznomornost izvršenih zločina.</p>
<p>Djecu su strijeljali u stalku i pelenama, bebe su nabijali na bajonete, kolje 
i šiljate letve od plotova, klali noževima, bradvama i sjekirama, spaljivali u 
kućama i krematorijumu, na Gradini kod Jasenovca kuvali u kotlovima za 
spravljanje sapuna, zavezanu u strože i džakove bacali u rijeke i bunare, živu 
otiskivali u špilje i pećine, gušili cijankalijem i trovali kaustičnom 
sodom, satirali glađu, žeđu i hladnoćom.</p>
<hr style="width: 45%;">
<p>Kozara je postojbina čudesnih ljudskih sudbina. Osvajači su joj uvijek 
otimali slobodu, a ona se branila i ponovo dizala protiv nasilja, protiv okova i 
biča. U tom dugom i strahotnom rvanju goli život Kozarčanina bio je ubog i 
nesiguran kao plamen svijeće na vjetrometini.</p>
<p>Kozara se prostire na 2.500 kvadratnih kilometara. U 33.687 domaćinstava, uoči 
rata, živjelo je 199.289 stanovnika, i to 137.719 Srba, 32.613 Muslimana, 
26.651 Hrvata i 2.306 Nijemaca, Ukrajinaca i Italijana.</p>
<p>Kozara, to je onaj kutak naše zemlje omeđen rijekama Sanom, Unom, Savom i 
Vrbasom, gdje su i djeca gledala smrti u oči.</p>
<p>Vijekovna borba za djecu, za svoj porod, bila je divovska i strašna. I žrtve 
Kozarčana bile su tolike da nikada nisu tačno izbrojane.</p>
<p>U anale monstruoznih ustaških zločina iz prvih dana okupacije upisani su 
„avgustovski pokolji“ 1941. godine izvršeni u selima oko Prijedora i 
Bosanskog Novog, kada se narodni ustanak već bio rasplamsao u čitavom 
Potkozarju. Jedna ustaška bojna za 20 dana ubila je 6.000 ljudi i žena, a sa 
njima i 212 djece.</p>
<p>Tih dana ubijani su ljudi na sve strane, po dvorištima, na kućnim vratima i 
kapijama, po baštama i na prijedorskoj pijaci, na mostu i obalama Sane. Po 
krvavim ulicama ustaše su s pjesmom pratile kolone zaprežnih vozila 
pretovarene svojim žrtvama.</p>
<p>Dušanka Radišić, djevojčica iz Rudica kod Bosanskog Novog, izranavljena, 
preživjela je ustaški pokolj: „U avliji kuće Đoke Oljače, klali su nas 
kao ovce, ubijali maljem, krampom i sjekirom. Kuća i sve pomoćne zgrade, a 
naročito prostrana kolnica, bile su ispunjene leševima. Kada su majke molile 
da ne ubijaju djecu, ustaše su činile suprotno. Prvo su klale djecu, a onda 
roditelje. Tako su dotukle i Mitra Oljaču, a on je vikao: 'Živjela Srbija! Ne 
možete nas sve poklati. Ostaće neko da i vama sudi za ovakva zlodjela'.“</p>
<p><span class="pageno"><a name="15" id="15">{15}</a></span> <img src="/00001/dragoje_lukic/003.jpg" border="1" height="249" width="350"></p>
<p>Narod Kozare je listom krenuo u ustanak 1941. godine.</p>
<p><img src="/00001/dragoje_lukic/005.jpg" border="1" height="258" width="350"></p>
<p>Da bi uništio partizanski odred i čitavo područje očistio od stanovništva, 
koje je u cjelosti bilo uključeno u narodnooslobodilačku borbu, neprijatelj je 
pretresao svaki kutak Kozare i Prosare.</p>
<br>
<img src="/00001/dragoje_lukic/004.jpg" border="1" height="318" width="300">
<p>Na partizanski odred „Dr Mladen Stojanović“ koji je imao 3.500 boraca i 
zbjeg od 80.000 ljudi, žena i djece, krenulo je 10. juna 1942. godine na Kozaru 
40.000 neprijateljskih vojnika i počela je nezapamćena bitka <span class="pageno"><a name="16" id="16">{16}</a></span></p>
<br>
<img src="/00001/dragoje_lukic/006.jpg" border="1" height="235" width="350">
<p>Narod se povlačio ispred fašističke najezde pod okrilje Kozare i zaštitu 
partizanske vojske.</p>
<p><img src="/00001/dragoje_lukic/007.jpg" border="1" height="347" width="300"></p>
<p>Sav svoj bijes zbog neuspjeha ofanzive na Kozaru. Neprijatelj je iskalio na 
nenaoružanom narodu <span class="pageno"><a name="17" id="17">{17}</a></span></p>
<p><img src="/00001/dragoje_lukic/008.jpg" border="1" height="453" width="300"></p>
<p>Nijemci i ustaše masakrirali su u dolini rijeke Mlječanice 450 ranjenih 
boraca i omladinu koja ih je nosila. Zarobljenih partizana na Kozari nije bilo.</p>
<p><img src="/00001/dragoje_lukic/009.jpg" border="1" height="271" width="350"></p>
<p>Potkozarje u ljeto 1942.</p>
<p>U selu Čitluku živjela je velika porodica Jandrića. Tog jutra kada su ustaše 
upale u kuću Mikana Jandrića, njegov najmlađi sin stajao je u stalku. A onda, 
kao da se nebo sručilo na majku — zlikovac je sjekirom odsjekao dijetetu obje 
ruke. Tada su ustaše ubile Ljubu, Vukašina i Ružu Jandrić, a sve troje su 
imali samo 11 godina.</p>
<p>I u Vodičevu je tada sve gorilo. Planule su kuće i žita, zgrade, sjenokosi 
i plotovi. Majka Pere Ćurića nije mogla da pobjegne sa petoro unučadi. 
Zaklali su ih. Milja Knežević sakrila se u kacu, ali njen otac Mirko to nije 
mogao. Ustaše su ga zaklale i bacile u živicu. Milja je to vidjela. Zlikovci 
su ubili dvogodišnje unuče Stoje Radman iz Vrbaške, zatim njenu kćerku, a na 
kraju i nju. Jovanku Sukalo prvo su prisilili da gleda kako joj umiru troje 
djece. Najstarije je imalo devet godina. U zaseoku Vurune ubijene su 84 osobe, a 
među njima 24 djece poklano je u jednom podrumu. U selu Koturevima ustaše su 
ubile dvoje djece Sime i Koviljke Kondić. Blagoja je imao tri godine, a Mira šest 
mjeseci kada ju je zlikovac nabio na bajonet i nosio kroz selo.</p>
<p>Nizali su se zločini pod Kozarom jedan za drugim.</p>
<p>Tako su ustaše, predvođene zloglasnim Maksom Luburićem, sravnile sa 
zemljom selo Draksenić nadomak Jasenovca. Stravičan masakr izvršen je 13. i 
14. januara 1942, kad je u seoskoj crkvi ubijeno 208 stanovnika, među kojima i 
85 djece. Eve kako su ovo ustaško „natjecanje u krvi“ opisali preživjeli 
svjedoci — Anka Pavković, Anka Lukač i Mira Blagojević:</p>
<p>„Crkva je bila puna leševa, a krv je dostizala do vrha cipela. Na samom 
oltaru bila je naslonjena, kao da spava, ubijena žena Nikole Dračine. Pred 
crkvom, naslonjena na tarabe, ležala je Marta Vrnić sa dvoje djece. Obe dojke 
bile su joj prorezane i kroz njih provučene ručice njene djece. Dječje ruke 
bile su vezane žicom. Malo dalje od Marte ležala je Desa Lončar i njeno 
dijete nabijeno na kolac.“</p>
<p>Kozara čuva uspomenu na jedan od najmonstruoznijih ustaških zločina, izvršen 
7. februara 1942, kad je ubijeno 2.300 stanovnika Drakulića, Motika i Sargovca, 
sela pokraj Banja Luke. Vrhunac divljaštva ustaše su ispoljile u pokolju 551 
djeteta:u Drakuliću 294, Motikama 207 i u Sargovcu 50. Ustašku Pavelićevu 
tjelesnu bojnu u ovom zločinu predvodio je Miroslav Filipović-Majstorović, 
kapelan samostana u Petrićevcu. Ovaj krvnik imao je još jedno ime — Fra 
Sotona. Dobio ga je u Jasenovcu, kao jedan od logornika. Kada je zaklao 
sedmogodišnje dijete Đure Glamočanina, s krvavim nožem u rukama Fra Sotona 
je hrabrio neodlučne: „Ovo ja u ime boga pokrštavam izrode. Ustaše, 
slijedite moj put! Sve grijehe uzimam na svoju dušu!“</p>
<p>Mile Todorović, kome je u ovom pokolju ubijena čitava porodica, priča: 
„Došao sam kući, a ona pusta. Samo u štali krave riču. Kada sam izišao, 
čuo sam neko čudno krčanje. Prišao sam bliže i vidio gomilu poubijanih. 
Stojan Srdić, sasječen i iskrvavljen, sjedio je i ječao. Od jednog malog leša 
učinilo mi se da je moja najmlađa kći. Onda sam se onesvijestio.“</p>
<p>Nikakvi zločini nisu mogli da zaustave kozarski narod koji je listom krenuo 
u ustanak 1941. godine. U proljeće 1942, kad je devet miliona fašističkih 
vojnika mrvilo Evropu, u samom središtu NDH Kozara je postala slobodna 
partizanska oaza.</p>
<p>Tada su hroničari zapisali da su se u udobnim salonima ljetovališta u 
Opatiji, 2. marta 1942, sastali njemački, italijanski i ustaški generali, pod 
komandom feldmaršala Kajtela, i dugo vijećali nad ratnom kartom Kozare.</p>
<p>Prema „Opatijskom protokolu“ i savjetovanju u štabu njemačkih oružanih 
snaga u Arsakliju u Grčkoj, 20. maja 1942, odlučeno je da se „ustaničkom 
pokretu na Kozari definitivno slomi kičma“. Samo tri dana kasnije, 23. maja 
1942, u štabu komandujućeg generala Badera u <span class="pageno"><a name="18" id="18">{18}</a></span> 
Beogradu, postavljene su smjernice za ovu operaciju: „U zapadnoj Bosni živo 
je porasla partizanska djelatnost na prostoru Banjaluka-Prijedor-Bosanski Novi 
koja mora što prije da bude likvidirana radi čuvanja njemačkih 
vojno-privrednih interesa“. Za izvršenje ovog zadatka formirana je „Borbena 
grupa zapadna Bosna“ (<b>„Kampfgruppe Westbosnien“</b>) Štab borbene 
grupe sastojao se od 29 oficira njemačkog Vermahta i pet funkcionera ustaške 
NDH. Za komandanta operacija na Kozari postavljen je Fridrih Štal, 
general-major, koji je „kao mladi poručnik austro-ugarske vojske omrznuo 
slovenske varvare“. Ubrzo zatim uslijedila je naredba o početku najveće 
ofanzive koja je te godine vođena protiv partizanske vojske.</p>
<p>Taj dan, 10. jun 1942, Kozara neće nikad zaboraviti.</p>
<p>Po njemu i danas Kozarčani računaju vrijeme, šta je bilo prije, a šta 
poslije njemačko-ustaške ofanzive.</p>
<p>Na Kozaru i njen odred, na 3.500 partizana (300 je bilo ranjeno) naoružanih 
sa 3.000 pušaka i 170 mitraljeza, četiri minobacača i dvije haubice, dva 
tenka marke „Hočkins“ i jednim avionom Franje Kluza, na 934 partizanska 
odbornika, na omladinu što je stajala kao jedan u rezervnim četama, na narod 
Potkozarja i kolibe od pruća, u zbjegovima rasutim oko izvorišta Gračanice i 
Mlječanice, Bukovice i Rakovice ili po proplancima Mrakovice i Bijelih voda — 
na takvu Kozaru krenula je sila od 11.000 oficira, podoficira i vojnika 
Vermahta, 20.000 ustaško-domobranskih snaga, 2.000 četnika Draže Mihajlovića 
(grupe Drenovića i Marčetića) što je sa ojačanim okolnim garnizonima i pomoćnim 
jedinicama iznosilo oko 35.000 vojnika opremljenih najsavremenijim naoružanjem 
drugog svjetskog rata.</p>
<p>Sem toga, borbena grupa je raspolagala snažnim i dobro organizovanim obavještajnim 
aparatom, kojim su rukovodili članovi Štalovog štaba Plume i Konopacki i u 
kojem je značajnu ulogu imao i mladi poručnik Kurt Valdhajm. U 17 punktova 
raspoređenih u naseljenim mjestima oko područja operacija, obavještajci su 
raspolagali sa više radio-stanica i jatom od 120 golubova pismonoša 
dopremljenih iz Beča. Za pretres Kozare i otkrivanje partizanskih skloništa iz 
Beograda je dovedeno 35 pasa tragača i njihovih vodiča, a iz Berlina je poručeno 
još toliko pasa, „neophodnih za potrebe ovog operacionalnog područja“.</p>
<p>Nezapamćena bitka trajala je dvadeset pet dana i noći. U njoj su se 
istopile partizanske snage, čitave čete su izbrisane iz brojnog stanja 
Kozarskog odreda.</p>
<p>Ali, Kozara nije pala.</p>
<p>„Gusta pomrčina pritisla je naše položaje kada nam je svima zasato dah 
od uraganske vatre. Prvi talas napadača privukao se kroz gustu travu i žbunje 
do naših redova. Partizani su hvatali za cijevi naših mitraljeza prije nego što 
su mogli da opale i jedan metak. Pojavili su se iznenada i nečujno. I tada je 
otpočelo ono najstrašnije, što je svakome od nas sledilo krv u žilama. Muškarci, 
žene i djeca sa neshvatljivom upornošću nasrnuli su na naše položaje. Bio 
je to pravi pakao i čudim se kako smo izdržali. Partizani su čak i na borna 
kola išli sa bombama i puškama, upravo kao mravi su navirali“, zapisao je o 
proboju obruča na Kozari Kurt Neher, ratni dopisnik 714. njemačke pješadijske 
divizije.</p>
<p>Kada je neprijatelj poslije proboja obruča, uvidio da ne može uništiti 
Kozarske partizane, sav bijes iskalio je na narodu Potkozarja.</p>
<p>Posebnim smjernicama regulisan je postupak prema stanovništvu koje se mora 
temeljno očistiti i naseliti „pouzdanijim življem“, što je trebalo da 
sprovede ustaški opunomoćeni ministar dr Oskar Turina, jedan od članova Štalovog 
štaba. Iz smjernica i Štalovih naredbi jedinicama očigledna je, kao u 
ogledalu, namjera da se područje Kozare sasvim opustoši:</p>
<p>„Sva lica zatečena u borbi strijeljati. Sve stanovništvo pohvatati i 
sprovesti u sabirne centre; muškarce iznad 14 godina otpremiti u koncentracione 
logore. Pri pokušaju bjekstva bez milosti upotrijebiti vatreno <span class="pageno"><a name="19" id="19">{19}</a></span> 
oružje; mlade žene i djevojke, prema zapovijedi Firera, transportovati na rad 
u Njemačku; starije žene i djecu raseliti ili otpremiti u Jasenovac 'koji može 
primiti neograničeni broj zatočenika'. Tko osobe koje dolaze iz Kozare i 
Prosare propusti ili nakon zarobljavanja oslobodi, biti će stavljen pred radni 
sud.“ To je samo jedan izvod iz njemačko-ustaških naredbi i uputstava za 
vrijeme borbi na Kozari.</p>
<p><img src="/00001/dragoje_lukic/010.jpg" border="1" height="428" width="300"></p>
<p>Dara Baranović sa 29 ožiljaka od uboda nožem preživjela je ustaški 
pokolj stanovnika sela Palančišta, ali njena djeca, četvorogodišnja 
Radoslavka i dvogodišnji Boško — nisu.</p>
<p><img src="/00001/dragoje_lukic/011.jpg" border="1" height="259" width="350"></p>
<p>U jednom od sedam kozarskih zbjegova.</p>
<p><img src="/00001/dragoje_lukic/012.jpg" border="1" height="197" width="350"></p>
<p>Kozarčani u zbjegu imali su samo jednu želju i jednu misao: odbraniti 
Kozaru.</p>
<p>—U Mlječanici 4. jula 1942, uoči proboja obruča oko Kozare. <span class="pageno"><a name="20" id="20">{20}</a></span></p>
<p>U vrijeme žestokih okršaja od 10. juna do kraja jula 1942, sve je bilo pod 
komandom Štalovog štaba, kada su svi zakoni i sve norme o ponašanju ljudi 
prestali da vrijede. Svi Kozarčani sa područja operacija bili su izloženi 
najsvirepijem uništenju. Hajka na ljude, na sve živo što se našlo u Kozari, 
pokazala je u punoj mjeri zvjersko lice nacizma. Ubijani su ljudi, žene i djeca 
u svakoj kozarskoj avliji, čak i starci u bolesničkim posteljama. Evo nekoliko 
fragmenata iz izvještaja njemačko-ustaških jedinica:</p>
<p>„Grupa 'Putlić' čisteći prostor oko Cikota zarobila je 24 partizana i 
deset sumnjivih. Grupa 'Borovski' dostigla crtu Babinac—Marini. Gubici kod 
neprijatelja: 47 mrtvih i 36 zarobljenih. Strijeljano za odmazdu 57 partizana i 
dvije žene: Grupa 'Vedel'; Da bi se dokumentovalo prisustvo njemačkih trupa, 
čete će ponovo prodrijeti u prostor Marini i tući sve što se tamo nalazi 
(ljudi, žene, djeca); Prva i Druga ustaška bojna: Nađeno 140 mrtvih 
partizana, uhvaćeno 14 žena, 13 djece i 169 grla stoke; Ustaška bojna 'Devčić' 
naišla kod Moštanice na grupu od 20 partizana i u borbi ubila 18 a dvojicu 
zarobila: Treći gorski zdrug u čišćenju prostora zarobio 83 osobe; Ustaška 
bojna potpukovnika Simića: ubijeno 17 muškaraca, šest žena, 11 djece i 
zaplijenjeno 38 volovskih zaprega, 56 krava i 138 grla razne druge stoke.“</p>
<p>Dara Banović je živi svjedok pokolja 300 duša, mahom žena i djece. Samo 
jednom Dara je smogla toliko snage da ispriča svoju sudbinu: „U sam zalazak 
sunca došle su ustaše. Kada su nas istjerali, moja mala Radoslavka je prošaputala: 
'Draga majo, oni će nas pobiti!' Tako je i bilo. Na gomilu poklanih počeli su 
slagati i nas. Od trećeg udarca nožem ja sam pala, ali svijest nisam izgubila. 
Najstrašnije mi je bilo kad sam gledala kako ubijaju moju djecu. Radoslavku, 
koja je imala četiri godine, udarili su nožem u vrat i bacili pored mene. 
Dvogodišnji Boško, srce mamino, iako izboden, još je plakao. Dotukli su ga na 
meni. Tada, kad su primjetili da sam još živa, boli su me noževima i ja ne 
znam koliko je to dugo trajalo. Na sebi imam 29 ožiljaka.“</p>
<p>U Drageljima, malom partizanskom selu pod Kozarom, Nijemci ustaše ubili su 
sve uhvaćene žene i djecu, jer odraslih muškaraca nije bilo. I kuće su sve 
spaljene. Vukosava Galić sa dvoje male djece ubačena je u kuću koja je 
dogorijevala; Grozda Adžić, vezana za kućni prag, bila je prisiljena da gleda 
svoju bebu kako gori zajedno sa krevetićem, dok su drugo dijete ustaše gušile 
u jami zagašenog kreča. Malog Momira Galića zaklali su u dvorištu, a 
Vidosavu Obradović sa troje djece na drvljeniku. I tako redom, sve dok nisu 
ubijeni 31 majka i 21 dijete.</p>
<p>Pohvala generala Štala upućena 18. jula 1942. borbenoj grupi „Zapadna 
Bosna“ za izvanredan uspjeh u razbijanju partizanskih snaga na Kozari i 
Prosari duboko je utisnuta u najkrvaviju hroniku kozarskog naroda. U njoj se, 
između ostalog, navodi: „Današnjim danom završen je poduhvat borbene grupe 
na prostoru Kozare i Prosare. Cjelokupno stanovništvo opkoljenog područja je 
iseljeno i tako izvršeno temeljno čišćenje prostora radi stvaranja mira i 
reda na ovom području koje je za Njemačku strateški i gospodarski od izuzetne 
važnosti.“</p>
<p>Nije to bio posljednji čin kozarske drame.</p>
<p>Kada je potpuno opustošeno 150 potkozarskih sela, uslijedila je pljačka po 
zapovijedi Pavelića i njegovog ministra Oskara Turine: prikupljanje stoke i 
poljskih plodova. Samo u prvom naletu odvučeno je sa područja Kozare 25.363 
grla stoke i 116.750 metričkih centi žitarica.</p>
<p><img src="/00001/dragoje_lukic/013.jpg" border="1" height="443" width="300"></p>
<p>Njegove oči govore: da niko živ s njim ni do logora nije stigao.</p>
<p><img src="/00001/dragoje_lukic/014.jpg" border="1" height="246" width="350"></p>
<p>Tužna kolona i njeni pratioci.</p>
<p><img src="/00001/dragoje_lukic/015.jpg" border="1" height="228" width="350"></p>
<p>„Ko li će ove godine kositi, ko li će cure prositi?“ — Skender 
Kulenović: „Stojanka majka Knežopoljka“. <span class="pageno"><a name="21" id="21">{21}</a></span></p>
<br>
<p><img src="/00001/dragoje_lukic/016.jpg" border="1" height="217" width="350"></p>
<p>U dvanaest Sabirnih i koncentracionih logora neprijatelj je za vrijeme 
ofanzive, u ljeto 1942, zatvorio 68.600 Kozarčana. Među njima je bilo 23.000 
djece.</p>
<p><img src="/00001/dragoje_lukic/017.jpg" border="1" height="196" width="350"></p>
<p>Svi putevi sa Kozare vodili su tada u sabirne i koncentracione logore — 
Staru Gradišku, Jasenovac. <span class="pageno"><a name="22" id="22">{22}</a></span></p>
<p>Svako drvo na Pašinim konacima danas je spomenik. Ovdje je uhvaćen i ubijen 
jedan zbjeg u julu 1942. Na mjestu zločina sve je bilo razbacano. Komadi hljeba 
sa dječjim zastruzima sira, torbe i korpe, zavežljaji i bošče, bočice sa 
mlijekom i poneka cucla. Desa Topić, majka prvoborac, izbrojala je tu trinaest 
praznih kolijevki. Bile su preturene, a perje rasuto po lišću. Kraj njih su ležala 
dječja tijela izbodena bajonetima.</p>
<p>Nijemci i ustaše vjerovali su da će masovnim terorom uništiti buntovnu 
Kozaru. Zločin nad stanovništvom, a naročito nad djecom, imao je, međutim, 
sasvim suprotno dejstvo. Nad praznim kolijevkama zaklinjali su se preživjeli 
kozarski borci. O tome svjedoče riječi narodnog heroja Boška Šiljegovića, 
izgovorene borcima desetkovanog partizanskog odreda poslije sedamdeset dana 
neravnopravnih bitaka na Kozari:</p>
<p>„Vidite li one kolijevke, vidite li ono perje što vjetar nosi? U njima su 
ležala naša djeca. Neprijatelj ih je ubio ili otjerao u logore smrti. Tom 
neprijatelju objavljujemo rat do istrebljenja. Kozara nije uništena, ostao je 
odred. Mi smo svjedoci.“</p>
<p>Toga dana, 19. avgusta 1942, sa Paleža, legendarnog visa na Kozari, 
odjeknuli su i stihovi. Skender Kulenović, borac i pjesnik, sa jednog panja na 
proplanku prvi put je izgovorio svoju „Stojanku majku Knežopoljku“, poemu 
narodnog prkosa i bola.</p>
<p>Narod uhvaćen na Kozari Nijemci i ustaše sabili su u koncentracione i 
sabirne logore u Prijedoru, Kostajnici, Cerovljanima kraj Dubice, Novskoj, 
Paklenici, Jasenovcu, Uštici, Mlaki, Jablancu i Staroj Gradiški — ukupno 
68.600 Kozarčana. Među njima je bilo 23.858 djece.</p>
<p><img src="/00001/dragoje_lukic/020.jpg" border="1" height="328" width="350"></p>
<p>Na času „prevaspitavanja“: djevojčice sa Kozare u ustaškom logoru za 
djecu u Reci kraj Jastrebarskog.</p>
<p>Ono što su djeca sa Kozare doživjela u ustaškim logorima predstavlja 
jedinstven primjer ljudskog stradanja. O tome govore mnogobrojna dokumenta i 
svjedočanstva preživjelih.</p>
<p>Sve je isplanirano po zamisli Hajnriha Himlera i njegovo razrađeno uputstvo 
od 25. maja 1942. godine glasi: „Akcije protiv osoba koje pomažu partizanima 
u Jugoslaviji moraju biti nemilosrdne. Muškarce iz osumnjičenih porodica, pa 
čak ako se radi i o čitavim plemenima, treba bez izuzetka, strijeljati. Djecu 
strijeljanih bandita treba oduzeti njihovim majkama i smjestiti u njemačke 
provincije kako ih one ne bi odgajale u mržnji prema Nijemcima. Majke ćemo 
poslati u koncentracione logore. Bez milosti moramo ostvariti naš plan 
kolonizacije.“</p>
<p>Ustaše su, međutim, na primjeru djece sa Kozare daleko prevazišle svoje 
gospodare.</p>
<p>Natporučnik Šmit Zabierov, stalni njemački predstavnik u logoru Stara 
Gradiška, angažovan na preuzimanju radne snage za vazduhoplovne tvornice u 
Njemačkoj, u svom izvještaju od 12. juna 1942, između ostalog, navodi: 
„Zatočenici koji se tamo nalaze registruju se od pravoslavaca i uprava nije 
mogla da pruži nikakve podatke o njihovom broju, ali se cijeni na više 
hiljada, pretežno žena i djece. Do sada je prebačeno u Njemačku za rad u 
poljoprivredi 2.500 osoba. Kako se mogu uputiti obitelji sa starijom djecom, ona 
najmanja su prepuštena brizi hrvatske države. Nužna posljedica toga je, znači, 
odvajanje. U jednom dvorištu vidio sam stotine djece, već odvojene od njihovih 
majki, kako čekaju na svoju dalju sudbinu. Sanitarnih uređaja nema, djeca leže 
na dvorištu pod vedrim nebom i vapiju za vodom i hranom.“</p>
<p>Iz obimne građe svedočanstava o masovnom stradanju djece u ustaškim 
logorima, datih neposredno poslije rata, izdvajamo samo neka koja se odnose na 
djecu sa Kozare:</p>
<p>Vladimir Mijatović, dijete logoraš: „Imao sam 12 godina kada sam iz 
Dubice sa majkom i sedmogodišnjom sestrom dotjeran u Staru Gradišku. Ustaša 
Ante Vrban naredio je da predamo sve vrijednosti koje imao, novac i druge 
dragocijenosti. Jednu ženu, u čijim je opancima pronađeno nekoliko kuna i 
zlatnika, Vrban je pištoljem ustrijelio u čelo, rekavši da će svako tako proći 
ko pokuša da nešto sakrije. <span class="pageno"><a name="23" id="23">{23}</a></span></p>
<p><img src="/00001/dragoje_lukic/019.jpg" border="1" height="273" width="350"></p>
<p>Kroz dječji logor u Jastrebarskom prošlo je 3.336 djece — Mali Kozarčani 
na času preobraćanja u „janjičare“ ustaške mladeži.</p>
<p><img src="/00001/dragoje_lukic/018.jpg" border="1" height="382" width="200"></p>
<p>Živima za pamćenje: Stravično ogledalo ustaških zločina pod Kozarom <span class="pageno"><a name="24" id="24">{24}</a></span></p>
<br>
<p><img src="/00001/dragoje_lukic/021.jpg" border="1" height="215" width="350"></p>
<p>Mjesec dana poslije neprijateljske ofanzive: narod na smotri preživjelih 
boraca Kozare.</p>
<p><img src="/00001/dragoje_lukic/022.jpg" border="1" height="413" width="300"></p>
<p>Josip Mažar Šoša, drugi sleva, legendarni heroj sa Kozare, i Đurica Pavić, 
njegov kurir, sada pukovnik Jugoslovenskog ratnog vazduhoplovstva</p>
<p><img src="/00001/dragoje_lukic/023.jpg" border="1" height="261" width="350"></p>
<p>Jovan i Draginja Katić iz sela Međuvođa pod Kozarom, za vrijeme 
neprijateljske ofanzive 1942, izgubili su dva sina. Onda je majka zatražila 
preostale sinove, Milinka i Lazu, i uputila ih u Petu kozarsku brigadu. — 
Milinko, prvi slijeva, sada pukovnik JNA, a Lazo je auto-mehaničar u 
Han-Pijesku. <span class="pageno"><a name="25" id="25">{25}</a></span></p>
<p>U 'Kuli smrti' gdje smo smješteni, čitav prostor je bio ispunjen do 
posljednjeg mjesta ženama i djecom. Ubrzo zatim ustaše su tražile od svih 
onih koji imaju djecu da ih predaju. Tada je nastala teška i mučna situacija 
koja se ne da opisati. Djecu su silom odvajali od matera. Kada su i nas 
potjerali iza zidova, čuli smo samo jauke i zapomaganja. Od tada nismo vidjeli 
našu majku. Otjerali su nas u dječji logor u Sisku, odakle smo imali sreću da 
izvučemo žive glave.“</p>
<p>Mara Vejnović-Smiljanić, kao mlada djevojka logoraš ovako je doživjela 
agoniju djece u Staroj Gradiški, juna 1942: „Užasni krici ljudskog bola, 
jada, nemoći i izbezumljenosti čuli su se u logorskom prostoru kada su ustaše 
otimale majkama malu djecu. Obično bi grupe ustaša, s bajonetima na puškama, 
satjerale majke sa djecom u krug. Najprije su tražili da se odvoje majke i 
djeca dobrovoljno, a kada to nisu mogli postići, silom su ih razdvajali. Djeca 
i majke su se čvrsto zbijali jedni uz druge i zapomagali. Pojedine majke 
skakale su na gole bajonete i padale pred njima. Potom su djecu ubacivali u 
veliku logorsku zgradu. U pojedine sobe satjerivali su i po 50 djece, koja su u 
taj prostor mogla stati jedino u uspravnom položaju. Nekoliko opatica (časne 
sestre) išle su od sobe do sobe s nekom tekućinom u kanticama i kistovima 
mazale djeci usta. Govorile su da je to tekućina za ublažavanje žeđi. Međutim, 
poslije kraćeg vremena djeca su počela da se previjaju od bolova, da dozivaju 
majku, oca, sestru, brata. Jauci i krici postajali su sve užasniji. Dječja 
tijela su se povijala i padala, a kako mjesta nije bilo, rušila su se jedno 
preko drugoga. Izmiješale su im se ruke, noge, glave. Njihove usne su bile žive 
rane. Umirala su u najtežim mukama i vapajima. I to je trajalo danima. Logorašice, 
koje su ustaše za to odredile, trpale su u deke mrtvu djecu i odnosile na 
mjesto određeno za leševe.“</p>
<p>Jelka Cihaber iz Zemuna, zatočenica ženskog logora u Staroj Gradiški, 
zapisala je: „Najveći broj djece sa Kozare odvojen je od roditelja i smješten 
u posebne odaje logorske ekonomije. U neopisivo teškim uslovima djeca su brzo 
fizički smalaksavala i postajala plijen svakojakih zaraznih bolesti. Pored toga 
ustaše su masovno likvidirale ovu djecu tako što su u nešto obilniju hranu 
dodavale izvjesne količine masne sode.“</p>
<p>Dragica Klikić-Filipović, koja je u logoru Stara Gradiška provela više od 
dvije godine, ovako opisuje stradanje djece: „U ljeto 1942. godine više puta 
se punio i praznio logorski prostor narodom sa Kozare koji je ovdje dotjerivan 
sa svom svojom pokretnom imovinom. Na jednoj čistini unutar logora vršeno je 
razvrstavanje, oduzimana imovina i odvajanje djece od roditelja, žene od muškaraca. 
Odatle su se danima mogli slušati samo jauci. I žene su razdvajane u dvije 
grupe: sposobne za rad u Njemačkoj na jednu stranu, koje su kamionima 
prebacivali na željezničku stanicu, a starije i nemoćne su izvodili iz logora 
na mjesta određena za likvidacije. Njihovu krvavu odjeću smo danima prale i 
sortirale u skladištu. Odvojenu djecu u prljavim prostorijama brzo je zahvatila 
krvava dizenterija. Ležala su nepomično i mrtva i živa zajedno. Umiralo ih je 
i po dvadesetoro dnevno. Bilo je tu djece od nekoliko dana i do 14 godina. Ante 
Vrban, koji je nadzirao čitav logorski prostor, naredio je jednoj grupi zatočenica 
da prenose djecu u neke druge prostorije. I dok su žene u ćebadima prenosile 
djecu i trpale jedno na drugo, Vrban je s pištoljem u ruci stajao pored njih. 
Sva ova djeca su iste noći pogušena plinom. Žene koje su bile primorane da 
prenose ovu djecu, a među njima i Džordana Mandić-Fridlender, koja sada živi 
u Izraelu, dugo poslije toga nisu mogle doći k sebi.“</p>
<p>Evo kako je Džordana Fridlender opisala svoje najteže dane u Staroj Gradiški: 
„U srpnju 1942. sa Kozare je pristizalo u logor i po 5.000 žena i djece. Ustaša 
Ante Vrbah odredio je nas 20 zatočenica hrvatskog ženskog logora da se brinemo 
o djeci koja će, navodno, biti ustaška mladež. Bilo je užasno gledati majke 
kada su im otimali djecu i gurali na jedan ispražnjen logorski prostor. Jednog 
jutra nam je naređeno da pokupimo djecu što su preko noći ozebla i po njima 
pala rosa i da ih <span class="pageno"><a name="26" id="26">{26}</a></span></p>
<p>&nbsp;</p>
<p><img src="/00001/dragoje_lukic/024.jpg" border="1" height="271" width="350"></p>
<p>Ni djeci nisu vjerovali: između njih i odraslih razlike nije bilo.</p>
<p><img src="/00001/dragoje_lukic/025.jpg" border="1" height="233" width="350"></p>
<p>Iza njih je ostalo pusto Knešpolje.</p>
<p><img src="/00001/dragoje_lukic/026.jpg" border="1" height="200" width="350"></p>
<p>„Svatri ste mi nà sisi ćàpćala — joj blagodatno sunce knešpoljsko!<br>
Svatrojici povijala nožice sam rumene u bijele povoje lamene.<br>
svatrojici sam prala jutrenje tople pelene...“</p>
<p>Skender Kulenović: „Stojanka majka Knežopoljika“.</p>
<p><img src="/00001/dragoje_lukic/027.jpg" border="1" height="421" width="300"></p>
<p>Diana Budisavljević, Zagrepčanka, „srce i mozak“ jedne od najhumanijih 
akcija NOR-a kojom je 1942. godine iz ustaških logora spaseno 12.000 malih 
Kozarčana. Ova hrabra, umna i plemenita žena, porijeklom Austrijanka, u svom 
dnevniku opisala je 140 dana dramatične bitke za djecu i tako ostavila potresno 
svjedočanstvo o besprimjernom stradanju više od 23.000 dječaka i djevojčica 
sa Kozare. — Diana je umrla 1978. godine u Insbruku.</p>
<p><span class="pageno"><a name="27" id="27">{27}</a></span> prenesemo u 
prostorije prizemne zgrade koja se nalazila neposredno uz zloglasnu Kulu. 
Prenosili smo ih i po petnaestoro u jednom ćebetu. Sobe smo napunile i preko 
metra visine, trpajući jedno na drugo. I dok smo mi išle po sljedeću turu, 
ona već donesena su se razmilela tako da nismo mogle proći kroz vrata a da ih 
ne pogazimo. Za jedno dijete koje je ležalo pored vrata sa nožicom preko 
praga, Vrban mi je doviknuo: 'Gurni ga, nije ti ga majka rodila'. I dok sam se 
ja kolebala kako da to učinim, on je zgrabio dijete za nogu i lupio dječjom 
glavom po sobnom zidu. Kada su prostorije napunjene tako da se više nije moglo 
ugurati nijedno dijete, Vrban je donio ciklon. Poslije toga, nedaleko od logora, 
grobari su iskopali 11 velikih raka u koje su pokopana ugušena djeca. Inače, 
grobari u Staroj Gradiški mogli su da žive najduže 14-20 dana. Onda su i oni 
ubijani.“</p>
<p>Marijana Amulić, takođe zatočenica ženskog logora u Staroj Gradiški, 
svjedočila je o ovom zločinu: „Toga dana u logor su došli Maks Luburić, 
Ljubo Miloš, Ivica Matković sa grupom nama nepoznatih ustaša. Razlog te 
posjete bio je oduzimanje djece od roditelja. Užasavajuća vriska majki i plač 
djece. Slika je bila stravična, porazna. Veća djeca su bježala, pokušavala 
da se sakriju. Nastalo je zvjersko batinanje, kundačenje. Žene su bile 
izbezumljene, tukle su se sa ustašama za svoju djecu. Sve je bilo uzalud. Djeca 
su ležala bespomoćna, bez snage za plač. Umirala su polako i tiho. O njima se 
brinulo dvadesetak logorašica, bespomoćnih kao i djeca što su bila. Kada nam 
je naređeno da smjestimo djecu u dvije prostorije jedne prizemne zgrade u krugu 
logora, Ante Vrban, ustaški poručnik u zapovjedništvu logora, zalijepio je 
prozore sa papirom i s maskom na licu ubacio u prostorije sa djecom cijankalij. 
Potom je zalijepio i ulazna vrata. U logoru je poslije tog jezivog umorstva 
zavladala užasna tišina. Na sve nas je pala neka mora, hodale smo pognutih 
glava, za čitav život osuđene da nosimo u sebi teret svirepog uništavanja 
djece sa Kozare.“</p>
<p>I Marija Čizmak bila je očevidac stradanja djece u zloglasnoj starogradiškoj 
Kuli. Godine 1945. ispričala je ovu jezivu priču Jani Koh, zagrebačkoj književnici: 
„Noću su došli koljači, Karamarko i Orešković. Karamarko je obilazio 
djecu sa dugim koljačkim nožem i klao ih tako da je svakom zario oštricu 
duboko u grlo. Dijete nabodeno na nož odbacivao bi koliko je dalje mogao i tako 
se oslobađao od svoje žrtve. Manju djecu Orešković je davio rukama ili ih je 
hvatao za noge i udarao više puta o grede tavana. Krv i mozak cijedili su se 
niz zidove. Njihove proklete ruke bile su krvave do lakata. Nevina dječja krv 
cijedila im se niz hlače i čizme. Gazili su preko živih i preko mrtvih. 
Pucale su dječje kosti. Najstrašnije je bilo to što su djecu klali, davili i 
ubijali pred očima onih koji su čekali da i sami dođu na red.“</p>
<p>Jasenovačko stratište, to nepresušno jezero bola, koje se od Krapja do 
Stare Gradiške prostire na površini od 210 kvadratnih kilometara, progutalo je 
više od 10.340 dječaka i djevojčica čija su imena do sada utvrđena. Među 
njima je 5.683 malih Kozarčana.</p>
<p>Međutim, koliko je tačno ubijeno djece u Jasenovcu, gdje je granica između 
života i smrti bila potpuno izbrisana, vjerovatno se nikada neće saznati. Ali, 
već sada se pouzdano zna da su u ovom paklu smrti bile najstrašnije.</p>
<p>Kako su se ustaški zločinci sadistički iživljavali nad djecom pokazuje 
zapis sa svjedočenja Ljube Vranješa, logoraša iz Jasenovca: „Jedna žena držala 
je na grudima dijete staro možda šest mjeseci. Naišli su Ljubo Miloš i Ante 
Vrban. Miloš se obratio ženi:</p>
<p>— Molim vas, da li bi ga dozvolili meni?</p>
<p>Uzeo je dijete i počeo govoriti kako je lijepo. Onda se okrenuo Anti Vrbanu 
i komandovao:</p>
<p>— Na gotovs!</p>
<p>Vrban je izvadio kamu, a Ljubo Miloš je bacio dijete u vazduh i ono je palo 
na isukani Vrbanov nož. Majka je vrisnula i potrčala prema <span class="pageno"><a name="28" id="28">{28}</a></span> 
djetetu, ali ju je Ljubo Miloš presreo, zgrabio za kosu i zaklao. Onda se Ljubo 
Miloš okrenuo prema meni i upitao:</p>
<p>— Da li si nešto vidio i čuo?</p>
<p>Rekao sam da ništa nisam vidio. Miloš je onda viknuo da se gubim na posao i 
ja sam se brzo udaljio, preneražen i prestrašen.“</p>
<p>Na suđenju Ljubi Milošu, jednom od najkrvavijih komandanata jasenovačkog 
logora, 13. jula 1948, jedno od pitanja sudije bilo je:</p>
<p>— Šta se radilo i kako se postupalo sa djecom?</p>
<p>— Ona su takođe likvidirana na isti način kao i odrasli. U razgovoru sa 
Fra Majstorovićem doznao sam da je djecu mnogo teže ubijati nego odrasle.</p>
<p>— Zašto?</p>
<p>— Jer dijete ima mnogo jači život nego odrastao čovjek.</p>
<p>— Kako je on to znao?</p>
<p>— On je to radio — rekao je Miloš.“</p>
<p>Identična sudbina pratila je djecu sa Kozare razbacanu po ostalim — 
sabirnim centrima jasenovačkog gubilišta. Krajem juna i početkom jula 1942. 
njihov raspored je bio sljedeći: Novska 700; Uštica 4.000; Mlaka i Jablanac 
5.680; Cerovljani 5.000 i Prijedor 2.450.</p>
<p>U julu 1942. više od 16.500 Kozarčana protjerano je u Slavoniju, Moslavinu 
i Bilogoru. Najteže su prošli oni koji su se našli u Požeškoj kotlini. 
Sredinom avgusta 1942. Maks Luburić, zapovjednik logora u NDH, sa jasenovačkim 
ustašama, počinio je strahovite pokolje po slavonskim selima u kojima su se 
nalazili prognani stanovnici Potkozarja. Tom prilikom ubijeno je 1267 Kozarčana. 
U Noskovačkoj Dubravi nalazilo se više od 300 žena i djece iz Knežpolja. Za 
kratko vrijeme ovdje je stradalo 88 djece. U selu Piskovcima je 15. avgusta 
1942. spaljeno 70 žena i djece sa Kozare. U „čišćenju“ sela Bolomače, 
pored većeg broja mještana, ubijene su 32 majke sa djecom iz Potkozarja.</p>
<p>Jedan od najvećih ustaških zločina u Slavoniji izvršen je u selu Sloboštini. 
Ovdje je 16. avgusta 1942. ubijeno 1.368 žena i djece, od kojih je 1.165 bilo 
sa Kozare. Goloruke, izmučene i nemoćne taoce vezali su žicom i žive bacali 
u pet velikih i dubokih sloboštinskih bunara. Ovaj stravični događaj preživjela 
je 15-godišnja Stanka Panić iz sela Trebovljana pod Kozarom. Evo njenog sjećanja: 
„Kad su nas potjerali prema bunarima, ustaša me je snažno udario kundakom i 
ja sam pala u duboki šanac obrastao kupinom. Moj brat Zdravko i sestre od 
strica — Draginja, Jovanka, Zora i Radosava — ubijene su u seoskoj crkvi. 
Moje rođake — Anka, Dušanka, Zorka i Stana Pašajlić, poklane su i bačene 
u jedan od dubokih bunara u crkvenoj porti. Ovdje je smrt našlo mnogo žena i 
djevojaka iz Bistrice i Trebovljana. U dubokim bunarima ugašen je život oko 
stotinu djece samo iz naših zaseoka Čikića, Guskića i Lajića. Kasnije smo 
ih prepoznavali po odjeći. Danica i Grozda Sinik iz Miloševa Brda izvukle su 
iz jednog bunara i svog četvorogodišnjeg brata Dušana.“</p>
<p><img src="/00001/dragoje_lukic/028.jpg" border="1" height="222" width="350"></p>
<p>Ustaše Pavelićeve tjelesne bojne 7. februara 1942. ubile su 2.300 
stanovnika iz Drakulića, Motika i Šargovca, sela kod Banje Luke. Među njima 
je bilo 551 dijete.</p>
<hr style="width: 45%;">
<p>Vrhunac dječje kataklizme dostignut je kada su odlukom Ante Pavelića i 
Andrije Artukovića, 12. jula 1942, osnovana tri posebna logora „za odgoj i 
prevaspitavanje“ partizanske djece.</p>
<p>U Gornjoj Rijeci kod Križevaca bio je jedan od prvih logora za djecu pod 
upravom ustaške Nadzorne službe, kroz koji je prošlo 400 mališana sa Kozare. 
Već tokom jula 1942. tifus je pokosio 200 djece, i ona su pokopana iza zidina 
staroga dvorca. Njihova imena nisu poznata. Polovinom avgusta 1942. oko 50 najteže 
obolelih dječaka preuzeo je Crveni krst i razmjestio ih po zagrebačkim 
bolnicama i prihvatilištima. I oni su svi do jednoga umrli. Ostala djeca su 
prebačena u karantin logora u Jastrebarskom, od kojih je većina preživjela.</p>
<p><img src="/00001/dragoje_lukic/029.jpg" border="1" height="287" width="300"></p>
<p>U „avgustovskom pokolju“ 1941. ustaše su u selima oko Prijedora i 
Bosanskog Novog ubile 6.000 ljudi i žena, a među njima i 212 djece. — Na 
fotografiji: pokolj na Urijama kod Prijedora. <span class="pageno"><a name="29" id="29">{29}</a></span></p>
<p>Dječji logor u Jastrebarskom bio je pod pokroviteljstvom časnih sestara 
kongregacije Sv Vinko Paulski i upravom zloglasne Barte Pulherije. Kroz ovaj 
logor je prošlo 3.336 djece. Prema spisku Ministarstva udružbe, u logoru je 
umrlo 452 djece. Međutim, na osnovu evidencije Franje Ilovara, čuvara mjesnog 
groblja u Jastrebarskom, koji je sahranjivao djecu po „komadu“ i o tome 
vodio „Dnevnik ukopa“, u ovom logoru je umrlo 768 dječaka i djevojčica.</p>
<p>„Prihvatilište za djecu izbjeglica“, u stvari, najveći dječji logor, 
nalazilo se u Sisku i bilo je pod pokroviteljstvom „ženske loze“ ustaškog 
pokreta. Kroz Sisak je prošlo 6.693 djece, od kojih je, za tri mjeseca ca, 
ubijeno ili uslijed teških uslova umrlo 1.600 dječaka i djevojčica. Većina 
ih je bila sa kozarskih opština: Gradiške, Dubice i Prijedora. O strahotama u 
ovom logoru sačuvani su mnogobrojni autentični dokazi, od kojih navodimo samo 
jedno svjedočanstvo.</p>
<p>Dr Velimir Deželić, funkcioner Crvenog krsta Hrvatske, pred Komisijom za 
utvrđivanje zločina okupatora i njihovih pomagača, ovako je 3. septembra 
1945. godine opisao stradanje mališana u ustaškom logoru u Sisku:</p>
<p>„Najzloglasniji je dječji logor u Sisku. Silom odvojenu djecu od roditelja 
ustaše su zatvorile u prostorije zaražene pjegavcem. Sem toga, Antun Najžer, 
liječnik i jedno vrijeme upravnik logora, pravoslavnu djecu je masovno 
likvidirao zatrovanim injekcijama. Znali smo da je pomor djece katastrofalan, 
ali sve naše intervencije bile su uzaludne. Očajan, jednog dana, otpješačio 
sam izvan grada i pred nekom većom kućom naišao na nekoliko pripitih ustaša 
koji su me zaustavili i legitimisali. Onako srdit, oštrije sam reagirao, 
aludirajući na njihovu Prihvatnu stanicu. Na to me je jedan ustaša cinički 
uputio da se popnem pod krovište zgrade pa ću vidjeti malu podružnicu 
prihvatne stanice. Tu sam na pregrštima strugotine i razastrte slame vidio 
petnaestak posve nagih obeščašćenih lešina djevojčica.“</p>
<p>Bili su to, koliko je uopšte poznato, jedini koncentracioni logori za zatočenike 
u pelenama u Evropi, a možda i u svijetu.</p>
<hr style="width: 45%;">
<p>Nad dječjim glavama, u logorskom paklu, odvijala se još jedna krvava drama.</p>
<p>Saznavši za strahovitu sudbinu djece, zagrebački patrioti, ljudi koji se 
nisu mirili sa ustaškim pokretom, komunisti i rodoljubi iz kruga uglednih građana, 
organizovali su u ljeto 1942. jednu od najhumanijih akcija u našoj 
narodnooslobodilačkoj borbi. Zahvaljujući požrtvovanju više od stotinu učesnika 
ove jedinstvene akcije, zdravstvenog osoblja, dobrovoljnih sestara Crvenog krsta 
i više stotina porodica iz Zagreba i okoline učinjeno je sve da se zaustavi 
masovni pomor djece. Rizikujući svoje živote, ovi plemeniti ljudi uspjeli su 
da iz ustaških kandži istrgnu 12.623 djece. Samo iz Stare Gradiške, Jablanca 
i Mlake izvučeno je više od 6.000 malih Kozarčana.</p>
<p>Prva pomoć djeci pružena je u Raskužnoj stanici na zagrebačkom kolodvoru, 
a zatim u gradskim prihvatilištima: Glavnom zavodu za gluhonijemu djecu na 
Ilici, Dvorani Svetog Jeronima, Udruženju učiteljica u Kukuljevićevoj ulici, 
Zimskom cvjetnjaku nadbiskupije i Prihvatilištu na Josipovcu. Jedan dio djece 
smješten je u zagrebačke bolnice i ilegalna prihvatilišta, kao što je bilo 
ono u vili braće Ribarića na Perjavici. Više od hiljadu beba prihvatile su 
zagrebačke porodice.</p>
<p>Inicijatori i najistaknutiji organizatori ove humane akcije bili su Dijana 
Budisavljević, Kamilo Bresler, Jana Koh, Tatjana Marinić, Dragica Habazin 
Majka, Vladimir Broz, Velimir Deželić, Ante Dumbović i drugi. <span class="pageno"><a name="30" id="30">{30}</a></span></p>
<p>Pojedini učesnici ove dramatične borbe za djecu ostavili su svoja sjećanja, 
dnevnike, zapise i druga autentična dokumenta. Evo nekih od njih:</p>
<p>Profesor Kamilo Bresler, jedan od visokih činovnika u Ministarstvu udružbe 
NDH, ovako opisuje početak akcije „Kozaračka djeca“: „O ofanzivi na 
Kozaru znao sam onoliko koliko se moglo pročitati u ustaškoj štampi. Tih dana 
je u moj ured došla gospođa Dijana Budisavljević, supruga poznatog zagrebačkog 
hirurga, profesora dr Julija Budisavljevića, porijeklom Austrijanka i neumorni 
aktivista Crvenog križa. U Zagrebu je imala široki krug poznanika među kojima 
su neki imali određene veze sa predstavnicima njemačkog Rajha i državnim 
institucijama NDH. Prvo njeno pitanje je bilo da li znam nešto o tome da u 
logorima od Stare Gradiške do Jasenovca ima više od 10.000 djece koja će 
umrijeti ako se nešto odmah ne preduzme na njihovom spasavanju? Sa zaprepašćenjem 
sam primio ovu vijest i u magnovenju je proletilo kroz moje misli: gdje 
smjestiti toliki broj djece kad u čitavoj NDH ima samo 4.000 ležajeva za dječju 
njegu? Umjesto odgovora i sam sam postavio pitanje:</p>
<p>— Kako ćemo ih izvući iz logora?</p>
<p>— Za dozvole osoblju koje će prikupljati i transportovati djecu već sam 
nešto preduzela. Sa njima ću ići i ja — odgovorila je Dijana.</p>
<p>Tako je počela naša akcija u kojoj niko nije žalio sebe samo da doprinese 
spasavanju što većeg broja nevinih života.“</p>
<p>Dragica Habazin Majka ovako je doživjela svoj prvi dolazak u Staru Gradišku, 
9. jula 1942: „Kada sam sa Dijanom Budisavljević, Janom Koh i 15 sestara 
Crvenog križa stigla u logor, ustaše su imale banket u čast njemačkog 
generala Štala. Sve do večeri s nama niko nije kontaktirao. Sutradan ujutru, 
stavljen nam je na raspoloženje liječnik-logoraš dr Buki Konorti. Djeca koju 
smo odmah počeli da preuzimamo bila su sa Kozare. Više njemačkih oficira sa 
ustašama iz uprave logora vršili su 'vizitaciju' žena za rad u Njemačkoj. 
Odvojenu djecu od tih žena predavali su nama. Potom nas je liječnik-logoraš 
poveo prema tzv. 'dječjoj bolnici'. Usput nam je tiho govorio: 'Sve ću ja vama 
pokazati', sve. I 'bolnicu' i tavan i podrum i Kulu, a vi sve što vidite 
prenesite javnosti. Svaki čovjek treba ovo da sazna.“ U 'bolnici' kada je 
neka od nas otvorila jedna vrata od 'tavana', djeca su počela da ispadaju i 
klize niz stepenište. Bili su to sve sami kosturi mrtve djece. Vidjevši u 
istom prostoru i živu djecu, u neopisivo očajnom stanju, postalo nam je jasno 
da se njima više ne može pomoći, ali smo i njih pokupili u transport da ljudi 
vide šta ustaše rade od djece. Tada smo u Zagreb prebacili oko hiljadu teško 
bolesne djece. Kada smo, poslije pet dana, ponovo došli u Gradišku, dr 
Konortija više nije bilo. Ubile su ga ustaše. I tada smo izvukli oko 700 
bolesne djece. U dva puta smo iz Jablanca i Mlake transportovali više od 3.000 
djece sa Kozare. Kada je Luburić zabranio svako dalje prikupljanje djece sa 
ovog prostora, samo u Staroj Gradiški ostalo ih je više od 10.000.“</p>
<p>I Jana Koh je isti događaj opisala ovim riječima: „Soba pet puta pet 
metara, a u njoj gusto, jedno do drugog, jedno na drugom, leže dječja tjelesa. 
Dječja tjelesa! Mali, nepomični kosturi na kojima su jedino još živjele 
velike svijetle oči. Leže djeca i umiru na trulim daskama, prekrivena u visini 
gležnja izmetinama. Po njima plaze tisuće muha koje su u rojevima prekrivale 
izmučena tjelesa ispijajući i posljednju kap života.“</p>
<p>Kamilo Bresler, sa grupom zdravstvenog osoblja dočekao je na Raskužnoj 
stanici zagrebačkog kolodvora 12. jula 1942. transport djece iz logora Stara 
Gradiška i o tome zapisao: „živo se sjećam dolaska prvog transporta. Na odškrinutim 
vratima marvenskih vagona samo blijeda i izmučena lica sestara Crvenog križa. 
Nije bilo žamora djece. Sve je bilo tiho, samo se tu i tamo čuo po koji jecaj 
ili slabi plač manjeg djeteta. Kada smo poskidali iz vagona djecu koja su mogla 
hodati odmah su čučnula radi nužde. Imala su općeniti proljev. Jedva nekako</p>
<p><img src="/00001/dragoje_lukic/030.jpg" border="1" height="257" width="300"></p>
<p>U selu Drageljima pod Kozarom ustaše su prvo pred njihovim materama ubile 21 
dijete, a onda su ubile i 31 majku. <span class="pageno"><a name="31" id="31">{31}</a></span></p>
<p><img src="/00001/dragoje_lukic/031.jpg" border="1" height="210" width="350"></p>
<p>„Sva lica zatečena u borbi streljati. Sve stanovništvo pohvatati i 
sprovesti u sabirne centre“ — glasila je naredba njemačkog generala Štala, 
komandanta operacija na Kozari.</p>
<p>— Na fotografiji: uhvaćen kozarski zbjeg sa bijelom zastavom koja 
simbolizuje predaju — insceniran njemački snimak.</p>
<p>utvrđujemo koje je koje dijete, te im stavljamo oko vrata cedulje. U jednom 
vagonu — dojenčad. Sve jedno do drugoga. Kako su od Okučana do Zagreba već 
24 sata na putu, pomodrela su i zacenila se od plača. Nabrojali smo u tom 
transportu 250 dojenčadi ispod jedne godine kojima nismo znali imena. Nakon 
generalnog pregleda koji smo završili oko tri sata ujutru ustanovili smo da je 
400 djece teško bolesno. Stotina najmanje osuđena je na smrt. Pitanje je samo 
sata kada će ona nastupiti. Iz vagona smo izvukli četrdesetoro mrtve djece. 
Dok su prenošena umrlo ih je sedamnaestoro, a za vrijeme raskuživanja još 
trideset sedmoro. Jedno je sigurno. Ako ovu još živu djecu išta može da 
spasi, onda je to njega. A kako to, u ovim teškim vremenima, organizovati bilo 
je osnovno pitanje.</p>
<p>Spasavanje tako velikog broja djece, smještene u nedovoljno opremljenim i 
skučenim prihvatilištima, bilo je moguće samo u tom slučaju ako se ona čim 
prije rasture i predaju na odgoj dobrovoljnim hraniteljima, kako bi se prekinuo 
dodir i međusobno širenje zaraze. Upravo, mi smo to u Zagrebu maksimalno 
iskoristili. Jer, u našem narodu živi netaknuta, prirodna i izvorna ljubav 
prema djetetu uopće, a pogotovo prema djetetu koje je ostalo bez roditelja i 
koje trpi. Doživio sam stotine puta da je i seljačka obitelj, koja je uzela 
dijete na prehranu i odgoj uz naplatu hranarine, za kratko vrijeme isto 
zavoljela kao svoje rođeno, a često i više nego rođeno, te je kasnije 
odbijala hranarinu, samo da dijete ostane u kući. Dijete im je neprimjetno 
'ukralo srce', kako mi reče jedna žena. Stotine upravo dirljivih slučajeva 
potvrdilo je ovo moje iskustvo. Oslanjajući se i na ovu činjenicu, koristeći 
dozvolu ustaških vlasti da mogu tzv. 'izbjegličku djecu', tj. djecu obitelji 
izbjeglih pred NOV razmještati u sela na raspored, deklarirao sam preuzetu 
djecu iz logora kao 'izbjegličku djecu' i masovno ih kolonizirao po selima. 
Propaganda je išla povjerljivo, od usta do usta, od uha do uha, i za kratko 
vrijeme se javljalo tisuće porodica spremnih da u svoje okrilje prime i tu 
djecu.“</p>
<p>Kako je organizovan čitav pokret na spasavanju djece kazuju dragocijeni 
zapisi iz ostavštine i dnevnika Dijane Budisavljević, duše čitave akcije:</p>
<p>„Kada su 1941. godine stvoreni prvi koncentracioni logori u koje su zatočeni 
najprije Židovi, a tada i Srbi, konstatovala sam da su Židovi putem svoje bogoštovne 
općine odmah organizovali pomoć svojim ljudima u logorima nastojeći da im 
olakšaju sudbinu, dok se od strane Srba do tada nije pokretala nikakva akcija 
slične vrste. Kako je pomoćna akcija Židova već bila tolerirana od strane 
ustaša, mislila sam da preko ove akcije organiziram pomoć srpskim porodicama u 
konclogorima Lobor-Grad i Gornja Rijeka.</p>
<p>Tako sam u oktobru 1941. pokrenula akciju doprinosa za progonjene srpske 
obitelji, koja je među upućenima bila poznata pod imenom 'Akcija Dijane 
Budisavljević'.</p>
<p>Pored članova moje obitelji glavni suradnici u tome radu bili su: Đuro 
Vukosavljević, dr Marko Vidaković, ing. Vasilić, učiteljica Stana 
Radosavljević, dr Jelka Divjak, dr Milan Malojčić, Ivanka Džakula, Slava 
Bojanić, Ljuba Becić, sestra Vera Černe, sestra Dragica Habazin, student 
medicine Verenka Kogoj, Mirjana Lacković, dr Branko Kesić, predstavnik 
ilegalnog slovenskog Crvenog križa Colner, potpukovnik Nikola Gajić, Olga 
Pokrajac, dr Desanka Ristović-Štampar, dr Janko Pajas, Gajo Omčikus, dr Mile 
Meledom, Anto Bojanić i drugi.</p>
<p>Sarađujući sa sestrom Dragicom Habazin na transportima Srba koji su odvođeni 
na prisilni rad u Njemačku, saznala sam da se u koncentracionim logorima Stara 
Gradiška i Jasenovac nalazi veliki broj srpske djece u užasnom zdravstvenom 
stanju, bez hrane i ikakve njege, osuđene na propast. Ovoj djeci trebalo je pružiti 
hitnu pomoć. Kako to nije bila u stanju da provede samo moja akcija, tražila 
sam pomoć od profesora Breslera, koji je radio u socijalnoj politici na zaštiti 
djece. <span class="pageno"><a name="32" id="32">{32}</a></span></p>
<p>Profesor Bresler je pružio punu pomoć u saradnji, te je tako uz ovu podršku, 
pod okriljem Crvenog križa među kojima je bilo više pripadnika NOP-a, započeo 
rad na spašavanju kozaračke djece.</p>
<p>Odjevena u uniformu sestre bolničarke Crvenog križa odlazila sam u logore u 
svrhu preuzimanja kozaračke djece i to dva puta u Staru Gradišku, tri puta u 
Mlaku i jednom u Jablanac. Prigodom svakog transporta djece nastojala sam da 
prikupim tačne lične podatke o preuzetoj djeci od kojih je postepeno stvorena 
kartoteka kozaračke djece koja je nakon oslobođenja predana Ministarstvu 
socijalne politike NDH u Zagrebu. Sigurnosti radi kartoteka je izrađena u dva 
primjerka i u njoj je registrovano oko 12.000 djece.</p>
<p>Kako u jesen 1942. nije bilo više moguće dobiti djecu iz logora, a profesor 
Bresler bio suspendovan, moja akcija se primila posla uređenja kartoteke i 
uspostavljanja veze sa roditeljima djece koja su se nalazila na radu u Njemačkoj. 
Tako smo bili u stanju da odgovorimo na 3-4.000 uputa iz Njemačke. Crveni križ 
iz Zagreba zatražio je od nas informacije za oko 1.500 djece. Pored toga, 
dobili smo oko 1.000 uputa iz različitih krajeva naše domovine. Osim toga, 
dolazili su danima ljudi da pitaju za svoju djecu</p>
<p>Veliku pomoć pružili smo dječjim prihvatilištima na Josipovcu, u 
Kukuljevićevoj 19, na Vrhovcu, Kužnoj bolnici, Jeronimskoj dvorani, Zavodu za 
gluhonijeme, Jastrebarskom i Sisku, gdje su se nalazila kozaračka djeca. 
Pomagali smo ženama koje su se vraćale bolesne sa prisilnog rada u Njemačkoj, 
pomagali u snabdijevanju transporta koje su Nijemci prisilno odvodili na rad.</p>
<p>Novčana sredstva za akciju prikupljana su preko pouzdanih ljudi često i 
izravnim doprinosima koje su darodavci donosili u ordinaciju moga muža, tobože, 
kao pacijenti. U tim prilikama su uvijek tražili da ostanu nepoznati jer 
njihova imena nismo smjeli zabilježiti.</p>
<p>Tako je od 25. oktobra 1941. do 20. juna 1945. prikupljeno u svemu 3,008.092 
kuna.</p>
<p>Sva ova sredstva utrošena su, po računima, isključivo za raznovrsnu pomoć 
progonjenim Srbima. Najveći dio novčanih sredstava upotrijebljen je za nabavku 
živežnih namirnica, odjeće, obuće, posuđa, lijekova i drugih neophodnih 
izdataka za potrebe 'Akcije' u spasavanju kozaračke djece“.</p>
<p>Dijana Budisavljević, žena hrabrost, u svom dnevniku koji je vodila od 
oktobra 1941. do 28. maja 1945. godine, pedantno, na njemačkom jeziku, opisala 
je 140 dana ove jedinstvene i čudesne bitke našeg narodnooslobodilačkog rata.</p>
<p>Evo samo nekih fragmenata iz dnevnika:</p>
<p>1941.</p>
<p>Od krojačice saznajem za stradanje židovskih i pravoslavnih žena u 
logorima. U židovskoj bogoštovnoj općini dobijam liste sa imenima pravoslavki 
i njihove djece u Lobor Gradu. Među pravoslavcima u Zagrebu počinjem 
sakupljanje hrane i odjeće i pohranjujem u garažu. Za sakupljeni novac 
kupujemo deke, slamarice i cipele.</p>
<p>— Posjeta protestantskom biskupu Popu i molba da se njegovim posredstvom 
dobije stalna dozvola za odlazak u logore i lično dijeljenje pomoći. Pop 
smatra da se treba obratiti Stepincu.</p>
<p>— Prvi susret sa Stepincem. Pod izgovorom da nema uticaja na vladu odbija 
pomoć.</p>
<p>— Posjeta Artukoviću: dozvola se može dobiti samo od Kvaternika. .Obećava 
da će posredovati, ali ništa nije učinio.</p>
<p>1942.</p>
<p>— Dobijam obavijest da će određeni broj djece biti oslobođen iz logora i 
da im treba osigurati smještaj. Početak suradnje sa profesorom Kamilom 
Breslerom.</p>
<p>— Pretres stana. Kienel daje pismeno odobrenje za 'Akciju', ali upozorava 
da drugi ustaški odjeli to odobrenje ne moraju uvažiti.</p>
<p>— Pismo dr Branka Kesića o masovnim progonima na Kordunu. Čitave porodice 
se ukrcavaju u kola i odvode u nepoznatom pravcu. <span class="pageno"><a name="33" id="33">{33}</a></span></p>
<p><img src="/00001/dragoje_lukic/032.jpg" border="1" height="281" width="300"></p>
<p>Koljač Gustav Majer, folksdojčer, okružen masakriranim Knežopoljcima za 
vrijeme ofanzive na Kozari, jul 1942.</p>
<p><img src="/00001/dragoje_lukic/033.jpg" border="1" height="234" width="350"></p>
<p>Narod Kozare masovno je stradao u selima Slavonije u koja je, poslije 
ofanzive 1942, bio protjeran sa svojih ognjišta. Luburićeve ustaše iz 
Jasenovca su u avgustu 1942. samo u Požeškoj kotlini ubile 1.355 Kozarčana, a 
među njima i nekoliko stotina djece.</p>
<p>— U toku večeri poziv sestre Habazin zbog prolaska žena i djece u 
transportu za Njemačku. Na kolodvoru upoznajem Hekera, rukovodioca transporta. 
Iz razgovora sa ženama saznajem da dolaze iz Stare Gradiške i da se tamo 
nalazi vrlo veliki broj djece u teškom stanju, mnoga su umrla. Biva mi jasno da 
su to tražena djeca sa Korduna i Kozare. Molim Hekera da mi pomogne u dobijanju 
dozvole da se djeca dovedu iz logora.</p>
<p>— U Hekerovom uredu (Predstavništvo njemačkog ministarstva za radne 
odnose) upoznajem kapetana fon Kociana koji obećava da će se raspitati za 
djecu.</p>
<p>— Kocian me obavještava da je razgovarao s maršalom Kvatemikom o spašavanju 
djece. Rečeno mu je da se mora obratiti Kvaternikovom sinu, što će i učiniti.</p>
<p>— Vraćeno 220 djece, 124 žene i 6 muškaraca iz Maribora zbog lošeg 
zdravstvenog stanja. Heker dozvoljava da ih preuzmemo u Zagrebu, uprkos ustašama 
koji ih žele vratiti u logor.</p>
<p>— U Hekerov ured stigla dozvola Kvaternika za preuzimanje djece iz logora 
(7.7. 1942).</p>
<p>— Prvi odlazak u Staru Gradišku, 9. 7. 1942. Vođa transporta Vladimir 
Broz i rukovodilac deset sestara Crvenog križa. Prvo veče odlazim sa Brozom i 
Dragicom Habazin u logor na dogovor o sutrašnjem preuzimanju djece.</p>
<p>— Povratak iz Gradiške — dovezeno više od 700 djece. Drugi odlazak u 
isti logor — izvučeno oko 650 djece.</p>
<p>— Treći odlazak u Staru Gradišku: ulazak u logor nije dozvoljen s obrazloženjem 
da više nema djece. Kasnije se ispostavilo da to nije bilo tačno.</p>
<p>— Saznajem od sestre koja radi kod dr Nikole Vadkova o strašnom stanju 
djece u logorima Jablancu i Mlaki. Posjet majoru Knehe da se dozvoli odlazak i u 
ove logore.</p>
<p>— Odlazak u Mlaku i Jablanac sa sestrama Crvenog križa. U ove logore se 
ide kroz Jasenovac u pratnji ustaša. Iz Mlake preuzeli 850 djece. U ponovnom 
odlasku iz istog logora izveli smo 800 djece među kojima je bilo više od 100 
teško bolesne male djece. U trećem transportu iz Mlake doveli smo 1200 djece.</p>
<p>— Pokušaj da se spasu djeca iz ustaške kolonije u Gornjoj Rijeci i Feričancima 
nije uspio.</p>
<p>— Razgovor s Knehe i Kocianom s molbom da posreduju pri dobijanju dozvole 
za smještanje djece u porodice. Postoji opasnost da ustaše djecu ponovo odvedu 
u logore. Osim toga, zbog velikog broja djece u lošim uvjetima, ona masovno 
pobolijevaju.</p>
<p>— Bresler javlja da je njegov odjel dobio dozvolu za smještaj djece u 
porodice. Počinjemo izradu kartoteke za djecu.</p>
<p>— Za mjesec dana smršavila 16 kilograma. Oporavak na Sljemenu.</p>
<p>— Sastanak sa delegatom internacionalnog Crvenog križa iz Ženeve dr Širmerom.</p>
<p>1943.</p>
<p>— Stalan rad na kartoteci. Iz svih transportnih lista pohranjenih u 
Ministarstvu udružbe suradnici ispisuju imena djece mlađe od šest godina, što 
je omogućilo identifikaciju velikog broja djece za koju se znao samo broj 
transporta.</p>
<p>— Razgovor sa Kocianom da se dozvoli spašavanje djece iz Jasenovca.</p>
<p>— Posjet švicarske konzulice koja je uzela na skrb jedno dijete.</p>
<p>— Profesor Bresler suspendovan i poslan na prisilno bolovanje. Nakon takvog 
postupka plašimo se za našu kartoteku pa Ivanka Džakula prepisuje u posebne 
teke podatke iz kartoteke koju deponujemo u trezor kod nadbiskupa. Na osnovu 
upita roditelja počinjemo pisati evidenciju djece čija imena nisu sadržana u 
kartoteci.</p>
<p>— Razgovor sa švedskom konzulicom kako bi se našla utjecajna osoba koja 
bi Paveliću predočila strahote kojima su djeca izložena u logorima. <span class="pageno"><a name="34" id="34">{34}</a></span></p>
<p>— Od svećenika iz Hrvatske Dubice poslan popis 158 pravoslavne djece koja 
se traže. Nijedno dijete nije nađeno u kartoteci. Kasnije sam saznala da su 
sva ta djeca stradala u Jasenovcu tako što su ustaše prevrnule čamac sa 
djecom na sredini rijeke.</p>
<p>— Molba Internacionalnom Crvenom križu u Ženevi da se ishodi oslobođenje 
djece iz Jasenovca.</p>
<p>1944.</p>
<p>— Čitavu zimu sestra Džakula radi na kartoteci. Posebna pažnja posvećena 
djeci za koju su nedostajali podaci. Veliki broj djece identificiran. Izrađena 
je i lista one djece koja će se poslije rata posjetiti radi ustanovljavanja 
njihovog porijekla. Izrađen plan što bi sve nakon završetka rata trebalo 
poduzeti da se pokušaju identificirati djeca za koju se nisu znali podaci. 
1945.</p>
<p>— U prvim danima nakon oslobođenja veliki broj roditelja dolazi i pita za 
djecu. Na zahtjev dvojice pripadnika OZN-e predajem albume s fotografijama 
djece.</p>
<p>— Na zahtjev Ministarstva socijalne politike NRH — Odjel socijalne zaštite 
i skrbi — predajem kartoteku za oko 12.000 djece koja je sadržavala sljedeće:<br>
1. Ormarić s 25 ladica sa kartotekom<br>
2. Pet teka za traženje nepoznate djece<br>
3. Registar fotografija djece<br>
4. Registar djece sa oznakama<br>
5. Potvrda o predaji pet svezaka fotografija OZN-i.</p>
<p>— Na zahtjev Uličnog odbora predala izvještaj o radu 'Akcije Dijane 
Budisavljević'.“</p>
<p>Zagrebački rodoljubi nisu mogli da spasu sve djevojčice i dječake sa 
Kozare. Na njihovim rukama je, za tri mjeseca ove dramatične bitke, umrlo 3254 
djece. Ali su uspjeli da izrade kartoteku u kojoj su sačuvani podaci za 12.000 
malih talaca sa Kozare. Sestre Ivanka Džakula, Veronka i Breda Kogoj danima i 
mjesecima su upisivale njihova imena, imena njihovih roditelja, sela i gradove u 
kojima su rođeni. Zapisali su i mnogobrojne pojedinačne sudbine. Za one koji 
nisu znali da kažu ko su i odakle su, pitali su njihovu stariju braću, sestre 
i rođake.</p>
<p>Ova kartoteka, najtužnija što može biti, decenijama je bila jedini zračak 
nade majkama sa Kozare da će pronaći svoju izgubljenu djecu ili makar zajedničke 
humke gdje su pokopana.</p>
<p>U ovoj humanoj borbi za djecu padale su i žrtve spasitelja. Evo njihovih 
imena: Erna Krajač, uhapšena 1943, ubijena u Lepoglavi; Sara Abigam, uhapšena 
1943, ubijena u Jasenovcu; Nada Kaufman, uhapšena 1943, ubijena u Jasenovcu 
1944; Marija-Manja Hanževački, ubile je ustaše 1944; Jana Ilijanić, uhapšena 
1944. i obješena u Sv. Ivanu Zelini; Delka Prosoli, uhapšena 1944, ubijena u 
Jasenovcu; Jelena Černozubov, zarobljena u posljednjoj ofanzivi na Plitvicama i 
ubijena u Aušvicu; Mica Skaberna, uhapšena i ubijena 1945. u Lepoglavi.</p>
<p>Kozara ih nikad neće zaboraviti.</p>
<hr style="width: 45%;">
<p>„Tražim bilo kog svog. Mislim da sam sa Kozare“, ponavljaju se oglasi u 
novinama. Prvo su preživjele bake tražile unučad i majke svoju izgubljenu 
djecu. Onda su djeca tragala za svojim porijeklom. A sada, najčešće, odrasla 
braća tragaju za sestrama i sestre, sa svojom djecom, traže u ratu izgubljenu 
braću.</p>
<p>Kozara još traži 1.738 svoje izgubljene djece. Neko se i danas pronađe.</p>
<p>Okupator i domaći izdajnici surovo su ubijali kozarsku djecu, ali Kozaru 
nisu mogli ubiti. Četiri godine Kozara je krvlju pisala slova,</p>
<br>
<p><span class="pageno"><a name="35" id="35">{35}</a></span> <img src="/00001/dragoje_lukic/034.jpg" border="1" height="471" width="300"></p>
<p>Naslovna strana knjige Franje Rubine, istaknutog ustaškog novinara: 
„Kozara grob partizana“, Zagreb 1942. Knjigu je, poslije ofanzive na Kozari, 
izdao Odgojni odjel ustaške vojnice i dijelio je besplatno. U uvodnom dijelu 
ove knjige pod naslovom „Krvave tajne planine Kozare“ piše: „Kozara je 
pala. U borbi ubijeno preko 3.500 partizana, a zarobljeno više od 8.000“.</p>
<p><span class="pageno"><a name="36" id="36">{36}</a></span> punio se list za 
listom, i sada su to obimne knjige strašnih priča o stradanju njene djece.</p>
<p>Kozara je imala 39.763 žrtava ustaškog i njemačkog bezumlja, očeva i 
majki, braće i sestara. Među njima je bilo 25.889 muških, 13.874 ženskih i 
11.194 djece od kolijevke do 14 godina. Ožiljcima teških rana na licu Kozare 
pridružilo se 13.432 ratne siročadi bez jednog ili oba roditelja.</p>
<p>Majke sa Kozare su dugo poslije rata željele čuti plač djeteta. Škole su 
bile prazne, regruta i svatova nije bilo.</p>
<p>Knjige o Kozari bilježe 49.755 imena onih koji su se borili, koji su 
poginuli, koji su nestali pod stravičnim žrvnjem Hitlerovog i ustaškog 
terora.</p>
<p>Na Kozari nema majke koja nije otpremila sina ili kćer u borbu, niti 
porodice koja nije nikog izgubila. Svaki četvrti Kozarčanin pao je u borbi za 
ljepša svitanja. U te temelje Kozara nije mogla ugraditi ništa vrijednije, ništa 
uzvišenije.</p>
<p>Uprkos masovnim stradanjima na ovoj planini i njenim obroncima, uprkos 
masovnim ubijanjima po mnogim ustaškim i njemačkim logorima, Kozara je ostala 
gordi simbol neustraživosti svoga naroda.</p>
<p>Partizanskoj borbi dala je sve što je imala.</p>
<p><img src="/00001/dragoje_lukic/035.jpg" border="1" height="253" width="350"></p>
<p>Ratovi počinju i završavaju se suzama. Prvi i poslednji povoj ove bebe sa 
Kozare bio je u ustaškom logoru</p>
<p> &nbsp; </p>
<CENTER><TABLE border="1"><TR><TD><a href="106.htm"><b>Sadr&#382;aj</b></a></TD>
<TD><a href="106_1.htm"><b>Prethodna strana</b></a></TD>
<TD><a href="106_3.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

