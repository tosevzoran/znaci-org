<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_19.htm"><b>Prethodni dokument</b></a></TD>
<TD><a href="31_21.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">PARTIJSKI 
RAD U </span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE">2</span><span lang="DE" style="font-size:
10.0pt;mso-bidi-font-size:11.0pt;mso-ansi-language:DE">. </span><span lang="EN-GB" style="font-size:10.0pt;mso-bidi-font-size:12.0pt">ČETI</span><span lang="EN-GB" style="font-size:10.0pt;mso-bidi-font-size:11.0pt;font-variant:small-caps"> 
</span><span lang="EN-GB" style="font-size:10.0pt;mso-bidi-font-size:11.0pt">4. 
BATALJONA</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="EN-GB">Brojno 
stanje 2. čete 4. bataljona kretalo se obično od 70 do 120.</span></p>
<p class="MsoNormal" style="line-height:91%"><span lang="EN-GB">Još pri 
formiranju čete oformljena je u njoj partijska organizacija i aktiv Skoja. Tada 
nas je bilo oko 2/3<i> </i>organizovanih u četi, od toga polovina članova KPJ 
a ostali su bili kandidati i članovi Skoja. Kandidati su morali izdržati 
potreban kandidatski staž koji je u proseku trajao oko 6 meseci i to uz 
svestranu proveru u najtežim situacijama. U Partiju se teško prodiralo, jer se 
i na sitnice gledalo. Razume se da smo u tome grešili prema ljudima, borcima 
koji su samim tim to su sprovodili liniju Partije u četi, na terenu itd, imali 
osnovne uslove za prijem u Partiju.</span></p>
<p class="MsoNormal" style="line-height:91%"><span lang="EN-GB">Kandidat je 
morao da likvidira više bunkera i neprijateljskih vojnika, a osim toga morao je 
izvršavati i razne druge zadatke, morao je biti politički aktivan da bi postao 
član KPJ. </span><span lang="DE" style="mso-ansi-language:DE">Sećam se, na 
primer, Akifa Čohadžija. Koliko je dugo bio član Skoja pa kandidat iako je 
bio veoma hrabar borac! Ovakvih kao Akif bilo je doduše mnogo. Ali to je bio 
samo jedan od uslova za prijem u KPJ.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Akif je bio veoma vešt, snalažljiv, prodoran i odgovoran na svakom 
zadatku. Ideološko-politička svest bila mu je na zavidnoj visini. Negde u 
proleće 1942. godine izašao je sa grupom domobrana iz blokiranog Bosanskog 
Petrovca da se zajedno sa nama bori protiv neprijatelja. </span><span lang="EN-GB">To 
je značajan momenat u oceni njegove političke zrelosti.</span></p>
<p class="MsoNormal" style="line-height:91%"><span lang="EN-GB">Kada je pokošen 
nemačkim &quot;šarcem&quot; januara 1943. godine, Akif je u agoniji, pri 
izdisaju, sam za sebe, u nekoliko poslednjih nerazgovetnih reči, govorio:</span></p>
<p class="MsoNormal"><span lang="DE" style="mso-ansi-language:DE">— Da, biću, 
skoro član Partije.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ležao je u snegu poprskanom svojom krvlju. Mehur krvave pene rastao mu je 
na usnama dok se sam sebi ispovedao.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">A mi smo se 
zgledali i ćutke, klimajući glavom, složili smo se s njim:</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">—Da, 
da Akife, pa ti umireš kao član KPJ, kao njen veran i odan član. Umireš smrću 
junaka, komuniste kakvom su do sada umirali hiljade tvojih drugova.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="EN-GB">U 
to vreme postojali su i tzv. simpatizeri Partije. To su bili obično oni 
novoprispeli borci koji su prešli godine starosti da bi prošli kroz staž 
Skoja, a nisu bili zreli ni za kandidate, pa se s njima posebno radilo da bi se 
pripremili za kandidate.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Znači, 
borci u našoj četi bili su svrstani u četiri grupe, i to: članovi KPJ, 
kandidati za članove KPJ, članovi SKOJ-a i simpatizeri. Članovi Partije bili 
su zaduženi za rad sa ovim grupama i to sa svakom posebno. Teoretsko znanje i 
politička svest bili su različiti kod pojedinaca. To je zavisilo od školske 
spreme, staža u jedinici i u organizaciji, kontakata sa članovima koji su 
raspolagali sa više znanja, rutine u partijskom radu itd.</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-ansi-language:DE">Sastav 
2. čete uglavnom je bio radničko-seljačkog porekla, dok je malo bilo 
intelektualaca. Pojedini članovi SKOJ-a i kandidati za KPJ, poput Akifa, tražili 
su najteže zadatke tj. činili su sve što se može, samo da bi postali članovi 
KPJ. Prema onima koje nismo dobro poznavali bili smo malo rezervisani, sve dok 
nismo detaljno ispitali njihovo držanje u borbi i rad u narodu. Mnogi od njih 
brzo su postajali dobri članovi Partije. Politička svest i lik boraca — 
komuniste bili su osnova od koje smo polazili kada je bila reč o prijemu u 
Partiju.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Svi 
smo osećali potrebu za ideološkim uzdizanjem. </span><span lang="EN-GB">Međutim, 
do marksističke literature teže se dolazilo nego do topova. Izučavali smo ono 
do čega smo dolazili, kao na primer:</span></p>
<p class="MsoNormal" style="line-height:91%"><span lang="EN-GB">razne aktuelne 
teme koje smo dobijali kao brošure od agit-propova naših partijskih i političkih 
rukovodstava i vojnih štabova. Koristili smo i &quot;Istoriju SKPb&quot;, 
&quot;Osnove lenjinizma&quot; i drugu literaturu do koje smo s mukom dolazili. 
Pratili smo tok događaja u Jugoslaviji, kao i međunarodnu situaciju, 
pripremajući izlaganja na osnovu dobijenih materijala iz polit-odela brigade i 
divizije. Sve je to imalo značajan uticaj na podizanje političke svesti boraca 
i njihovo osposobljavanje za političko delovanje u selima i naseljima kroz koje 
smo se kretali.</span></p>
<p class="MsoNormal" style="text-indent:17.0pt;line-height:91%"><span lang="EN-GB">Priprema 
članova Partije za rad sa kandidatima za njihov prijem u Partiju i za rad sa 
Skojem bila je temeljita. Nije se žalilo truda u tome da se svi mladi drugovi 
sistematski upoznaju sa ciljevima naše borbe i naše revolucije i da se što 
pre osposobe da ih tumače ostalim drugovima. </span><span lang="DE" style="mso-ansi-language:
DE">Iz dana u dan ulivana im je vera u pobedu, u pravednost ciljeva borbe. Ova 
priprema najčešće je vršena po manjim grupama, a kada se moglo i na 
teoretskim sastancima partijske ćelije. Na tim pripremama sa članovima KPJ 
davani su i konkretni zadaci.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Nije 
bilo ni jednog komuniste, a da stalno nije dobijao konkretna zaduženja. Svaki 
je morao biti aktivan politički radnik, bez obzira kakvu je funkciju obavljao. 
Pripreme za politički rad u narodu ne samo da su vršene sa organizovanim 
borcima već i sa ostalima koji nisu bili članovi KPJ. </span><span lang="EN-GB">Organizovani 
su morali služiti ličnim primerom u tom radu.</span></p>
<p class="MsoNormal" style="text-indent:17.0pt;line-height:91%"><span lang="EN-GB">Osnovna 
organizacija KPJ bila je veoma značajan faktor i u pripremi boraca za izvršavanje 
borbenih zadataka. Kada je trebalo da se zauzme neki grad ili selo samo kratkoća 
u vremenu mogla je da spreči izvođenje kolektivne pripreme cele čete, dok su 
članovi i kandidati KPJ morali biti bar upozoreni na važnost zadatka i njihovo 
držanje u borbi. A u svaku akciju išlo se sa određenim ciljem: pobediti 
neprijatelja, osloboditi mesto, oteti oružje i opremu i naoružati nenaoružane. 
Moral kod komuniste mora biti na zavidnoj visini, zadatak se mora izvršiti pa 
makar i po cenu života! U selima i gradovima kroz koja smo prolazili, mi smo 
primernim držanjem osvajali mase, tumačeći im ciljeve naše borbe.</span></p>
<p class="MsoNormal" style="line-height:91%"><span lang="EN-GB">Problema sa 
popunom jedinica gotovo i nije bilo. Kada nam je trebalo sa nama je pošlo na 
desetine novih drugova i drugarica. Njih smo toplo prihvatali i s njima uporno 
radili. Tako je to bilo prilikom oslobođenja svake nove teritorije.</span></p>
<p class="MsoNormal" style="margin-top:1.0pt;text-indent:17.0pt;line-height:91%"><span lang="EN-GB">U 
nezaboravnom sećanju ostale su mi tzv. ekonomske akcije, koje su bile redovna 
pojava na novooslobođenoj teritoriji, gde nije bilo organa narodne vlasti. Tu 
smo ponekad bili prinuđeni da se snabdevamo sami, a ne preko intendantskih 
organa, pa je obično dolazilo i do grešaka. Da bismo izbegli tgreške, 
partijsko-politički organi i partijska organizacija vršili su pripreme, koje 
su u suštini imale politički karakter. Borci koji su bili određeni da obezbeđuju 
jedinicu sa ishranom upoznati su sa stavovima i uputstvima šta, kako i od koga 
zahtevati, kako prilaziti i objasniti potrebu prinudnog oduzimanja, kakve 
potvrde davati i drugo.</span></p>
<p class="MsoNormal" style="line-height:91%"><span lang="EN-GB">Moralo se raditi 
vrlo oprezno. Oduzimalo se samo od onih seljaka čiji su članovi porodice bili 
u službi okupatora, pa, ipak, ni od njih se nije smelo uzeti sve. Moralo im se 
ostavljati toliko da bi živeli do nove letine. Naročito se pazilo na naše 
simpatizere, članove Partije i pozadinske radnike. </span><span lang="DE" style="mso-ansi-language:DE">Naša 
partijska organizacija morala je prosto da bdi nad sprovođenjem datih stavova.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ljubiša Ćurgus, zamenik političkog komesara bataljona, stalno nam je 
prenosio nove direktive, upozoravao na štetnost nepravilnih postupaka prema 
narodu, davao uputstva, kritikovao, savetovao i pomagao. S nama je održao ko 
zna koliko sastanaka, pozivao na razgovor, kako kolektivno tako i pojedinačno. 
Sa kakvom je samo pažnjom slušao naša izlaganja i primedbe na rad i držanje 
komunista! U nastojanju da se partijske organizacije omasove najboljim 
kandidatima KPJ i članovima Skoja, tražio je i pismene izjave o tome, 
kritikovao zašto se sektaši prema pojedincima i slično. Posebno je zahtevao 
analize kako se ko drži i ponaša u pojedinim akcijama.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naši odnosi bili su tako neposredni i drugarski da se nikada nismo ustručavali 
pitati za sve što nam nije bilo jasno. Tražili smo pomoć i savete koje smo 
uvek i na vreme dobili, a naročito od Ljubiše, koji nam je uvek davao potrebnu 
pomoć i podršku u svemu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Eto kako su živeli i radili naši članovi Partije i partijska organizacija 
u teškim danima rata. Nezaboravne su uspomene na svetle likove komunista, kao 
što su: Rade Trninić, član KPJ od 1941. godine i prvi komesar naše čete; 
Milan Banjac, član KPJ od 1941. godine, drugi komesar naše čete; Mile Malbašić, 
Branko Sopić, Mile Trninić, drugarica Besima Kulenović, Akif Čohadžić, 
Stevo Rodić, Miloš Rodić, Ćazim Golalić., Nikola Pilipović Majaš i mnogi 
drugi pali drugovi i drugarice koji su živeli i radili u partijskoj 
organizaciji naše 2. čete, čijih se imena danas ne mogu setiti. Sve su to 
bili primerni borci i rukovodioci ove naše čete, uzorni članovi naše 
partijske organizacije, kojima smo dužni bar na ovaj način odati puno poštovanje.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Tako je radila, 
razvijala se i čeličila naša partijska organizacija.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Dušan TRNINIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_19.htm"><b>Prethodni dokument</b></a></TD>
<TD><a href="31_21.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

