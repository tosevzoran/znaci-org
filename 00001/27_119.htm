<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_118.htm"><b>Prethodni dokument</b></a></TD>
<TD><a href="27_120.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;text-indent:10.0mm"><b><span lang="DE" style="mso-ansi-language:DE">NA 
BEZIMENOM VISU KOD ARŽANA<o:p>
</o:p>
</span></b></p>
<p class="MsoNormal" style="text-indent:10.0mm">&nbsp;<o:p>
</o:p>
</p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Sutradan posle kapitulacije Italije brigada je krenula usiljenim maršem 
prema jugu, da što pre izbije na jadransku obalu i pomogne dalmatinskim 
jedinicama u razoružavanju talijanske vojske, koja je bila u rasulu. Zeleli smo 
da snab-demo naše jedinice ratnom opremom i hranom.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Najkraći put do obale i do oslobođenog Splita, kome je pretila opasnost od 
nemačkih motorizovanih jedinica, vodio je preko Duvna i Aržana.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Glavnina brigade je i upućena tim pravcem, a 1. bataljon ka Imotskom, da 
izbije na Oriovaču i odatle da štiti bok brigade. Do Orlovače se nismo sreli 
s neprijateljem, pa smo požurili da uredimo položaje za odbranu duž 
komunikacije od Orlovače do Aržana. Postavljene su prepreke; sva je cesta u dužini 
od pet kilometara bila isprezidana kamenjem, a ponegde i prekopana.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U ovom rejonu bilo je mnogo podesnih prirodnih zaklona, posebno skloništa: 
škrapa, vrtača i pećina, koje su štitile od artiljerijskih zrna i avionskih 
bombi.<o:p>
</o:p>
</span></p>
<p class="MsoNormal" style="text-indent:10.0mm">Nemci se ispred Orlovače pojaviše 
22. septembra. Najpre su se, kako to i obično biva, u samo jutro susrele nemačka 
prethodnica i naše predstraže, pa se postepeno borba rasplam-savala. Nemci su 
napadali do podne bez uspeha. Ali oko 13 casova pojavi se desetak tenkova. Poče 
da nadleće i jedna &quot;roda&quot;. Tako potisnuše naše čete s Oriovače i 
nakon raskrčavanja ceste Nemci se spustiše u Malu Vinicu. Pre nego što uđoše 
u selo, mecima zapališe nekoliko kuća.</p>
<p class="MsoNormal" style="text-indent:10.0mm">Posle napuštanja komunikacije 
1. bataljon se povukao na dve kote sevemo od Aržana, a 3. vod 3. čete 
ostavljen je na bezimenom visu istočno od sela. <span lang="DE" style="mso-ansi-language:DE">Taj 
vis je udaljen od komunikacija oko petsto metara. </span>Dominirao je cestom. Teško 
ga je bilo zaobići, a još teže na juriš zauzeti. <span lang="DE" style="mso-ansi-language:DE">Tenkovima 
se, takođe, nije moglo na njega izaći. Na tom uzvišenju vod se rasporedio po 
prirodnim zaklonima i pripremio za dejstvo. </span>U svako doba ako bi na to bio 
primoran, on se mogao nesmetano i neprImećeno povući u pozadinu. Komunikacija 
je, međutim, bila ria dometu streljačke vatre.</p>
<p class="MsoNormal" style="text-indent:10.0mm">Komandir naše čete, Janko 
Girović, i komandant bataljona, Savo Mašković, dali su nam zadatak u nekoliko 
reči: <span lang="DE" style="mso-ansi-language:DE">da držimo vis dok nas ne 
zbace. </span>Sto duže, to bolje. <span lang="DE" style="mso-ansi-language:DE">Komandiru 
voda je ostavljeno da odluči kad će se vis napustiti.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Posle kraćeg zastanka u Maloj Vinici, Nemci su počeli nastupanje duž 
komunikacije. Videvši da je bataljon odstupio nisu uopšte pretpostavili da je 
neko ostao na bezimenom visu. Mi smo bili dobro maskirani, a njima se, očito, 
žurilo, te nisu ni proveravali da li je prolaz slobodan. Cestom su prolazili 
tenkovi, dosta oprezno i polako, na povećanom odstojanju. Posmatrali smo ih ne 
otvarajući vatru. Iza tenkova počeše promicati kamioni puni vojnika. Prvi nas 
je iznenadio, pa na njega i ne otvorismo vatru. Naiđe drugi, takođe pun 
vojske. Išao je polako. Još nije savladao ni okuku koja izlazi iz Male Vinice, 
a na njega se sruci vatra iz tri brede i dvadesetak pušaka. Na naše veliko 
zadovoljstvo prevrnu se u grabu. Drugi kamion se više ne pojavljuje. Kolona 
tenkova, koja je maločas mirno prošla pored nas prema Gornjoj Tijarici, 
zastade. Tri tenka se vratiše ka prevrnutom kamionu. Vod se povuče u zaklone, 
samo osmatrači ostadoše da prate situaciju.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Počeše da nas gađaju topovima iz tenkova. Brzo se uverismo da nam u ovim 
škrapama ne mogu ništa. Osmatrač javi da dolazi &quot;roda&quot; od Orlovače. 
Spustila se nisko i ustremila prema nama. Iznad nas zaokrenu i spusti jednu 
bombu, kakvu do tada nismo videli. Nije ličila na bombu, već više na neku 
kantu. </span>Pre nego što pade na zemlju, &quot;kanta&quot; eksplodira, a oko 
nas se rasuše male bombe. <span lang="DE" style="mso-ansi-language:DE">Kako je 
koja padala po kamenju tako je eksplodirala. Gde je koja pala sve je zapalila. 
Nekoliko žbunova u kamenjaru je gorelo. &quot;Roda&quot; osu po visu nekoliko 
rafala iz mitraljeza, pa preko Orlovače odlete u pravcu Imotskog. Ona tri tenka 
nas i dalje zasipaju granatama. Toliko se vatre sručilo na tako malom prostoru 
na kojem je razmešten vod! Ne može se proveriti ima li mrtvih i ranjenih, jer 
osmatrač ponovo javlja da stroj od oko sto pedeset Nemaca kreće od ceste k 
nama. Osmatrač je javljao glasno da su ga svi iz voda mogli čuti. Zato 
komandir nije ništa ni komandovao.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Vuleta šarcem obori dvojicu Nemaca. Otvoriše vatru i ostala dva puškomitraljeza 
i breda. </span>U isto vreme zapraštaše i puške. Komandir oceni po vatri da u 
vodu ne može biti mnogo ranjenih ili poginulih. <span lang="DE" style="mso-ansi-language:DE">Nastala 
je žestoka paljba sa obe strane. Nemci su se pokrenuli s ceste, odmakli od nje 
kojih stotinak metara, pa zastali pred žestokom vatrom sa našeg visa. Tenkovi 
se ne miču s ceste, ali ne prekidaju mitraljesku i artiljerijsku vatru. </span>Iza 
Orlovače ponovo osmotrismo &quot;rodu&quot;. Leti nravo k nama. Streljački 
stroj Nemaca približio nam se na nekih trista metara. <span lang="DE" style="mso-ansi-language:DE">Prikovani 
su za zemlju na otvorenom prostoru. Tri tenka ih podržavaju, ali je od toga 
malo koristi. Najčešće prebacuju ili podbacuju naš bezimeni vis.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Odlučismo se da gađamo avion. Mitraljesci ga uzeše na nišan, i kad se 
približi, osuše po njemu. Iz &quot;rode&quot; poče da suklja crn gust dim. </span>Ona 
ipak nastavi let. Neki borci povikaše:</p>
<p class="MsoNormal" style="text-indent:10.0mm">&quot;Ta više neće 
bombardovati naš vis&quot;. Pratili smo je pogledom. Odletela je u pravcu 
Gornje Tijarice, ostavljajući za sobom dugačak mlaz crnog dima, a zatim se srušila 
negde na cesti u zastalu nemačku kolonu. <span lang="DE" style="mso-ansi-language:DE">Pad 
je propraćen jakom eksplo-zijom. To je, sigurno, onaj tovar bombi koji nije 
uspela spu-stiti na naš vis.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">No u vodu je iznenadnu radost zamenila teška zabrinu-tost: municija je bila 
pri kraju. Uz svaki mitraljez ostao je po jedan redenik od pedeset metaka, na pušku 
prosečno po deset metaka.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Već smo pomišljali na povlačenje, kad osetismo da Nemci pojačavaju 
mitraljesku i artiljerijsku vatru, a streljački stroj ispred nas poče da se 
povlači ulevo, prema Aržanu.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Pod zaštitom te vatre, cestom su najvećom brzinom pro-micali nemački 
prazni kamioni. Laknulo nam je. Nemci su odustali od novog napada na bezimeni 
vis. Kad je i poslednji kamion projurio cestom, povukoše se i ona tri tenka.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Dok se sve ovo događalo, u Aržanu su se čula zapoma-ganja, a povremeno i 
pucnji. Iz sela se dizao dim. </span>Do nas je dopirao miris paljevine. <span lang="DE" style="mso-ansi-language:DE">Kad 
su se tenkovi povukli ispred visa, vod je krenuo prema selu. </span>Primetili 
smo grupicu palikuća. Vuletin šarac ponovo proradi i dvojica njih ostadoše na 
pragu kuće koju su u tom trenutku potpaljivali. <span lang="DE" style="mso-ansi-language:DE">Ostali 
pobegoše ka cesti. </span>Spustili smo se do prvih kuća. <span lang="DE" style="mso-ansi-language:
DE">Čitavo selo bilo je u plamenu. Zaudaralo je ljudsko meso. Ispred prve kuće, 
koja je još gorela, nađosmo troje ubijene dece. </span>Ispred druge, majka i 
dete leže mrtvi u zagrijaju. Ispod njih još otiče krv. 5to smo više zalazili 
u selo, prizor je bio sve teži. Svuda leševi staraca i dece. Do opaljene 
zidine na kojoj je dogorevao krov, na sredini ognjišta, modri se plamen. Gore 
ljudski leševi. Više jedne kuće, iza stene, borci pronađoše izbezumljenu 
staricu, s unučetom i mačkom u krilu. Dugo smo se gledali. Niti je ona mogla 
što da kaže, niti smo mi njoj govorili. <span lang="DE" style="mso-ansi-language:DE">Nakon 
dugog ćutanja starica je prva progovorila:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">— Dico, vi ste, sigurno, gladni. U vinogradu ima grožđa.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U tim trenucima niko nije osećao glad. </span>Tražili smo samo vode. U 
spaljenom selu na brzinu smo prebrojili leševe koji nisu izgoreli u kućama. 
Sto staraca, što žena i dece — oko pedeset. A živa samo ona baka s unučetom 
i mačkom u krilu. Istina, iz sela su mlađi i snažniji ljudi bili izbegli.</p>
<p class="MsoNormal" style="text-indent:10.0mm">Kolonu neprijatelja u njenom 
nadiranju prema jugu zapadno od Aržana sačekale su jedinice 3. krajiške 
brigade. Prerna vatri smo ocenjivali da je od nas poodmakla, a da s Krajišnicima 
ima pune ruke posla. <span lang="DE" style="mso-ansi-language:DE">Vratismo se da 
vidimo rezultate naše borbe sa bezimenog visa. </span>Ispred njega pronađosmo 
11 mrtvih Nemaca. Sa onom dvojicom u selu — ukupno 13 mrtvih.</p>
<p class="MsoNormal" style="text-indent:10.0mm">Duž komunikacije od Male Vinice 
do crkve i groblja ostale su velike gomile čaura, puščanih, mitraljeskih i 
topovskih. Ređi je slučaj da se na bojištu ostavljaju topovske čaure. Po žestini 
borbe i gomilama ostavljenih čaura na bojištu čovek bi pomislio da je ovde 
Nemce sacekao ne jedan vod, već, u najmanju ruku, bataljon partizana.</p>
<p class="MsoNormal" style="text-indent:10.0mm">Bili smo srećni što smo uspeli 
da sa tako malom jedinicom izvesno vreme zadržimo neprijatelja i omogućimo našim 
jedinicama da i iz Splita izvuku više hrane i ratne opreme, tako potrebne našim 
jedinicama, u koje su došle hiljade novih, mladih boraca.</p>
<p class="MsoNormal" style="text-indent:10.0mm">A naši gubitci — dvojica lakše 
ranjenih.</p>
<i><span style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:EN-US;
mso-bidi-language:AR-SA">Savo PUZIĆ</span></i>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_118.htm"><b>Prethodni dokument</b></a></TD>
<TD><a href="27_120.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
