<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_29.htm"><b>Prethodni dokument</b></a></TD>
<TD><a href="49_31.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">Rušenje 
pruge Ljubljana — Postojna<o:p>
</o:p>
</span></b></p>
<p class="MsoNormal"><span lang="DE" style="mso-ansi-language:DE">&nbsp;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Sredinom 
aprila je 31 divizija dobila zadatak da krene na Pivku (sektor Postojne) radi 
napada na železničku prugu Ljubljana — Postojna — Trst. Ova pruga je za 
neprijatelja bila najvažnija od svih koje su vodile preko teritorije Slovenije 
i zbog toga se nalazila pod neprekidnim udarima ne samo minerskih grupa, već i 
celih brigada i divizija 7 i 9. korpusa. Prema ondašnjim obaveštajnim 
podacima, u Postojni se nalazio štab nemačkog 139. puka, sa oko 400 nemačkih, 
200 mongolskih i 260 domobranskih vojnika. Dosta lake snage nalazile su se i u 
Prestraneku, južno od Postojne: tamo je bilo oko 450 neprijateljskih vojnika, 
sa nešto artiljerije. U ostalim uporištima neprijatelj je imao manje snage: u 
Rakek 35, Planini 35 i u Logatecu 65, u Rauberkomandi 20 vojnika i na imanju Škrbec, 
severo-istočno od Rauberkomande, 15 vojnika. Prema ovim podacima moglo se 
zaključiti da su postojali čitavi kilometri železničke pruge koji uopšte 
nisu branjeni i da postoje mogućnosti miniranja šina i rušenja raznih 
objekata.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Štab 31. 
divizije doneo je odluku da u toku noći 19/20. aprila sa svim jedinicama 
napadne i sistematski poruši prugu na odseku Košana — Rakek i likvidira 
neprijateljsko uporište Škrbec, onesposobi drumove Trst — Senožeče — 
Postojna i Vipava — Razdrto — Postojna, da mobiliše sposobne vojne 
obveznike da na terenu prikupi što više oružja, kao i da neprijateljskim 
kolonama iz zaseda nanese što veće gubitke. Na desnom krilu divizijskog 
rasporeda nalazila se Prešernova brigada koja je imala zadatak da ruši železničku 
prugu na odseku Košana — Postojna, levo od nje Gradnikova sa zadatkom da 
likvidira uporište Škrbec, ruši prugu na odseku Postojna — Rakek i mobiliše 
po susednim selima. Levo od Gradnikove brigade, na odseku Rakek — Planina, rušile 
su prugu i neke druge jedinice 30. divizije.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Vojkova 
brigada nije bila upućena na prugu, već je njen zadatak bio da ruši drumove 
Senožeče — Postojna i Razdrto — Postojna, da postavi zasede u pravcu 
Vipave, Senožeča i Postojne i time osigura povratak ostalih jedinica divizije 
sa pruge na sektor Bukovja.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada trebalo je noć ranije da pređe prugu i napadne je sa istočne strane. 
Zadatak bataljona Gradnikove brigade bio je: 3. bataljon da blokira i sa istočne 
strane demonstrativno napada Postojnu, a njegovo minersko odeljenje da ruši 
prugu na odseku Postojna — Rauber-komanda; prateća četa koja se nalazila u 
sastavu 3. bataljona, dobila je zadatak da jakom vatrom uznemirava neprijatelja 
u Postojni. 1. bataljon se nalazio u sredini brigadnog rasporeda sa zadatkom da 
jednom četom napadne i likvidira neprijateljsko uporište Škrbec, a sa ostalim 
snagama da blokira uporište Rauberkomande. 2. bataljon bio je severnije od 1. i 
imao je zadatak da delom snaga blokira i demonstrativno napada neprijateljsko 
uporište Rakek, a sa ostalim jedinicama! i jednim minerskim odeljenjem ruši 
prugu između uporišta Škrbec i Rakek i da blizu Rakeka minira dva železnička 
mosta<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinice 31. 
divizije krenule su na sektor Postojne 17. aprila, pa se Gradnikova brigada u 
toku iduće noći prebacila na suprotnu stranu pruge. Ona se odmarala ceo dan u 
rejonu k. 1105 (Debeli kamen). Posle podne krenula je na izvršenje zadatka.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Međutim, 
stvarna situacija na železničkoj pruzi bila je drugačija odi one koju su 
znali naši obaveštajni organi. Postoji verovatnoća da je neprijatelj na neki 
način saznao za naše namere ili je možda samo naslućivao na osnovu zadržavanja 
divizije na sektoru Pivke, pa je uspešno proturio dezinformacije o svojim 
snagama. Kasnije je ustanovljeno da su naši podaci o jačini neprijateljskih 
uporišta netačni. Tako je na primer, rečeno da se u Rauber-komandi nalazi 20, 
a stvarno stanje je bilo oko 100 neprijateljevih vojnika. Na pruzi je bilo mnogo 
više njegovih zaseda nego što smo bili obavešteni. Iz izveštaja nekih 
jedinica Gradnikove brigade poznato je da je neprijatelj u borbama upotrebio čak 
oklopni voz i da je imao betonirane bunkere na svakih 500 metara. O svemu tome u 
našim obaveštajnim podacima nije bilo ni reči.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinice 2. 
bataljona Gradnikove brigade stigle su na položaje u 23. časa. Da bi lakše 
izvršio zadatak, bataljon je morao preći na zapadnu stranu pruge. Vreme je 
bilo maglovito i padala je kiša. Dogodilo se neočekivano da su se one jedinice 
bataljona koje su prve stigle do pruge pomešale sa vojnicima za koje se u početku 
mislilo da su njihovi, ali se uskoro videlo da su domobrani. To je bilo veliko 
iznenađenje za jedne i druge. </span>Međutim, jedinice 2. bataljona brže su 
se snašle i otvorile vatru. Neprijatelj je odmah pobegao. Ovo iznenađenje 
otkrilo je naše prisustvo duž cele pruge, pa je neprijatelj otvorio vatru iz 
celog naoružanja. <span lang="DE" style="mso-ansi-language:DE">Drugi bataljon 
je izvršio napad, ali bez uspeha. U toku ove noći poginuo je jedan naš borac 
i 2 su ranjena, dok je ubijeno 6 neprijateljskih vojnika i više ranjeno.<o:p>
</o:p>
</span></p>
<p class="MsoNormal">U sličnoj situaciji našao se i 1. bataljon. Jedna njegova 
četa približavala se do uporišta Škrbec, ali se neprijatelj već nalazio na 
položajima i po streljačkom stroju osuo žestoku vatru. <span lang="DE" style="mso-ansi-language:DE">Tom 
prilikom je poginuo i jedan naš puškomitraljezac. S obzirom na nadmoćnost 
neprijateljskih snaga, četa nije izvršila zadatak. Minerske grupe 1. 
bataljona, iako ometane jakom neprijateljskom vatrom, uspele su da u toku noći 
miniraju železničku prugu na odseku Rauberkomanda — Škrbec.<o:p>
</o:p>
</span></p>
<p class="MsoNormal">Jedinice 3. bataljona nisu izvršile zadatak jer su 
zalutale. <span lang="DE" style="mso-ansi-language:DE">Neznatan uspeh postigla 
je prateća četa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Više uspeha 
imala je Prešernova brigada koja je na odseku Košana — Postojna na 250 mesta 
prekinula železničku prugu i tom prilikom uništila oko 400 m šina. Iduće noći, 
zajedno sa ostalim jedinicama 31. divizije, srušila je 137 telefonskih i 
električnih stubova.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinice 31. 
divizije postigle su u napadu na železničku prugu Ljubljana — Postojna — 
Trst samo delimičan uspeh. Prugu su minirale na dosta mesta, ali nisu uspele da 
poruše mostove. Zato neprijatelju, s obzirom na vanredan značaj te 
komunikacije, nije bilo teško da već u toku naredna dva dana ponovo aktivira 
prugu i uspostavi saobraćaj. Napad nije potpuno uspeo, pre svega, zbog slabih i 
netačnih obaveštajnih podataka i nedovoljne obučenosti naših jedinica za 
ovakve akcije<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Posle napada 
na železničku prugu Gradnikova brigada se vratila na sektor Otlice i Predmeje, 
dok su Prešernova i Vojkova neko vreme ostale na sektoru Bukovja i Šmihela na 
Pivki. U toku 23. aprila vodila se teška borba između nemačkih snaga koje su 
bile jačine od oko 700 vojnika, i Vojkove brigade. Neprijatelj je vraćen u 
Postojnu. Prema našim izveštajima, imao je 32 mrtva. Značajno je istaći našu 
uspešnu diverziju 22. aprila u Postojnskoj špilji koju je sa grupom boraca 
izvršio Tadek Sadevski Tomo. Tom prilikom je zapaljeno 670 bačvi sa benzinom.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Treba istaći 
i najuspešnijeg diverzanta u 9. korpusu Mehdija Gusjenova Mihaila iz 1 (ruske) 
čete 1. bataljona Gradnikove brigade. On je Azerbejdžanac i rodio se u gradu 
Bakuu. Bio je zarobljen za vreme borbi kod Staljingrada (danas Volgograd). Nemci 
su ga kasnije uključili u jednu od svojih kvislinških jedinica, formiranih od 
sovjetskih ratnih zarobljenika. Mihajlo je sa ovom jedinicom došao na Slovenačko 
primorje i u februaru 1944. prebegao u partizane, gde se uključio u našu 
&quot;rusku četu&quot; koja je formirana u Gradnikovoj brigadi. Poznavajući 
stanje u nemačkim vojnim jedinicama Mihailo je, preobučen u uniformu nemačkog 
oficira, često navraćao u Trst, odakle je organizovao prelazak mnogih svojih 
sunarodnjaka iz nemačkih kvislinških jedinica u partizane. Računa se da je 
njegovom zaslugom došlo u jedinice 9. korpusa oko 150 zarobljenika — nekadašnjih 
crvenoarmejaca. Ali Mihailo je poznat i kao diverzant.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedna od 
najuspešnijih njegovih diverzija izvršena je 2. aprila 1944. kad je u 
bioskopsku salu u kojoj su se nalazili nemački vojnici i oficiri u Općinama 
iznad Trsta uneo dva sanduka eksploziva sa tempiranim upaljačima. </span>Eksploziv 
je ostavio ispod stolica i izašao. <span lang="DE" style="mso-ansi-language:DE">Eksplozija 
je imala strašno dejstvo. Tom prilikom poginulo je oko 80, a naknadno u bolnici 
umrlo još oko 35 nemačkih oficira i podoficira.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Drugu 
diverziju Mihailo je izvršio u menzi oficirskog doma u Trstu. Po načinu izvršenja 
bila je slična prvoj. On je u salu, gde je ručavalo oko 450 nemačkih oficira, 
uneo kofer sa eksplozivom, postavio ga pod sto i izašao. Uskoro zatim došlo je 
do eksplozije. </span>Tada je poginulo 150 oficira i oko 200 ranjeno.</p>
<p class="MsoNormal">Ovakve i slične diverzije, sabotaže, prepade i obmane 
izvodile su i sabotažne grupe koje su formirane kod pojedinih komandi mesta, a 
naročito diverzantske grupe jedinica VDV<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a>. 
Akcije ove vrste bile su toliko učestale da je neprijateljska komanda morala 
posebnim uputstvom informisati vojnike na području Slovenačkog primorja o 
opasnosti koja im preti.</p>
<p class="MsoNormal"><span lang="DE" style="mso-ansi-language:DE">&quot; ... 
Teritorija Jadranske operativne zone se velikim delom nalazi pod kontrolom 
partizana. </span>Svugde i u svako vreme treba računati na njihove napade. 
Partizani često nose nemačke uniforme i služe se nemačkim jezikom. Partizani 
se kreću i u većim gradovima gde miniraju prostorije u kojima se nalaze 
jedinice, menze itd. Na svakom mestu, a naročito na putovima gde nema puno 
saobraćaja, treba računati na njihovo prisustvo. <span lang="DE" style="mso-ansi-language:
DE">Zato je potrebna velika opreznost. Oružje treba da je uvek spremno. Kretati 
se treba samo u grupama, a nikada pojedinačno ...&quot;<a style="mso-footnote-id:
ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a><o:p>
</o:p>
</span><span lang="DE" style="mso-ansi-language:DE"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a><span lang="DE" style="mso-ansi-language:DE"> 
    15-dnevni izveštaj štaba 31. divizije od 7. maja 1944. štabu 9. korpusa 
    (Arhiv IIRP u Ljubljani, F. 226/III).<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a><span lang="DE" style="mso-ansi-language:DE"> 
    15-dnevni izveštaj štaba 31. divizije od 7. maja 1944. štabu 9. korpusa 
    (Arhiv IIRP u Ljubljani, F. 226/III); ratni dnevnik Ibre Ibraimovskog; Miha 
    Klinar: &quot;Kratka kronika VII. SNOUB ,Franceta Prešerna'&quot; (&quot;Loški 
    razgledi&quot; 5/1958, str. 47); sećanja Ivana Krašo-veca; &quot;Historiat 
    iz narodnoosvobodilne borbe&quot; (Anton Podgornik, Maribor, Dalmatinska 
    43).<o:p>
    </o:p>
    </span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a><span lang="DE" style="mso-ansi-language:DE"> 
    Na Slovenačkom primorju i u Gorenjskom, u to vreme je dejstvovala 2. 
    brigada VDV (&quot;Vojska državne varnosti&quot; — &quot;Vojska državne 
    bezbednosti&quot;).<o:p>
    </o:p>
    </span></p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a><span lang="DE" style="mso-ansi-language:DE"> 
    &quot;Partizanski dnevnik&quot; od 1. maja 1944. (Biblioteka IIRP u 
    Ljubljani); izveštaj štaba 31. divizije od 11. aprila 1944. štabu 9. 
    korpusa (Arhiv IIRP u Ljubljani F. 226/III); &quot;Odmev&quot; br. 1 
    (Biblioteka IIRP u Ljubljani).<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_29.htm"><b>Prethodni dokument</b></a></TD>
<TD><a href="49_31.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

