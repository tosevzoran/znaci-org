<html>
<head>
<meta http-equiv="Content-Type" content="text/html; charset=utf-8">

<title>Milojica Pantelic, Radovan M. Marinkovic, Vladimir Niksic: CACANSKI NARODNOOSLOBODILACKI PARTIZANSKI ODRED Dr DRAGISA MISOVIC</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Milojica Pantelic, Radovan M. Marinkovic, Vladimir Niksic: CACANSKI NARODNOOSLOBODILACKI PARTIZANSKI ODRED Dr DRAGISA MISOVIC</b><br>


<CENTER><TABLE border="1"><TR><TD><a href="51.htm"><b>Sadr&#382;aj</b></a></TD>
<TD><a href="51_3.htm"><b>Prethodni dokument</b></a></TD>
<TD><a href="51_5.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext261" style="margin-top:0mm;margin-right:1.0pt;margin-bottom:
0mm;margin-left:1.0pt;margin-bottom:.0001pt;text-indent:32.0pt;line-height:
normal;background:transparent"><span lang="SR-CYR" style="mso-fareast-language:
SR-CYR">Чачански народноослободилачки  
партизански одред „Др Драгиша Мишовић”  
спада међу првоформиране партизанске  
јединице у Србији и Југославији 1941. године  
након историјске четвртојулске одлуке  
Политбироа ЦК КПЈ, на челу са Јосипом Брозом  
Титом, о оружаном устанку народа и  
народности Југославије против фашистичких  
окупатора и домаћих издајника.</span></p> 
<p class="Bodytext261" style="margin-top:0mm;margin-right:1.0pt;margin-bottom:
0mm;margin-left:1.0pt;margin-bottom:.0001pt;text-indent:32.0pt;line-height:
normal;background:transparent"><span lang="SR-CYR" style="mso-fareast-language:
SR-CYR">Устаничке 1941. године био је међу  
најбројнијим партизанским одредима у  
Југославији, а по ватреној моћи заузимао је  
прво место.</span></p> 
<p class="Bodytext261" style="margin-top:0mm;margin-right:1.0pt;margin-bottom:
0mm;margin-left:1.0pt;margin-bottom:.0001pt;text-indent:32.0pt;line-height:
normal;background:transparent"><span lang="SR-CYR" style="mso-fareast-language:
SR-CYR">Непрекидно изводећи борбена дејства у  
току НОР-а и оружане социјалистичке  
револуције од 1941. до краја 1944. године,  
Чачански одред је часно извршавао задатке и  
одлуке генијалног и легендарног врховног  
команданта народноослободилачке и  
револуционарне армије Југославије Јосипа  
Броза Тита. Он је, заједно са осталим  
партизанским одредима у западној Србији и  
Шумадији, у сарадњи и са ослонцем на оружану  
борбу Титових партизанских одреда широм  
наше земље, одиграо историјску улогу у  
стварању и одбрани слободне територије  
прве ратне године, када је управо на тлу  
Југославије нанет први стратегијски пораз  
Хитлеру у његовом реакционарном и  
освајачком рату. Уједно, слободна  
територија у западној Србији и Шумадији 1941.  
године, са ослобођеним крајевима широм  
Југославије, имала је многа обележја државе.  
Ова обележја у најпотпунијем виду изразила  
су се управо на подручју чачанског округа.</span></p> 
<p class="Bodytext261" style="margin-top:0mm;margin-right:1.0pt;margin-bottom:
0mm;margin-left:1.0pt;margin-bottom:.0001pt;text-indent:32.0pt;line-height:
normal;background:transparent"><span lang="SR-CYR" style="mso-fareast-language:
SR-CYR">Чачански НОП одред „Др Драгиша Мишовић”  
био је и после губитка слободне територије,  
од 1942. до 1944. године, носилац перманентне  
партизанске оружане борбе на тлу западне  
Србије, посебно у чачанском крају, а његови  
делови у саставу пролетерских бригада — и  
широм Југославије.</span></p> 
<p class="Bodytext261" style="margin-top:0mm;margin-right:1.0pt;margin-bottom:
0mm;margin-left:1.0pt;margin-bottom:.0001pt;text-indent:32.0pt;line-height:
normal;background:transparent"><span lang="SR-CYR" style="mso-fareast-language:
SR-CYR">Борци Чачанског НОП одреда су на свом  
ратном путу, као и борци осталих  
партизанских јединица, јединица НОВ и ПОЈ,  
односно Југословенске армије, испољили  
невиђено и масовно јунаштво и самопрегор,  
непоколебљиву оданост народима и  
народностима, радничкој класи и њеној  
авангарди — Комунистичкој партији  
Југославије, коју је предводио Јосип Броз  
Тито. Многи од њих дали су своје животе,  
највише што су могли, у борби за људску,  
социјалну и националну слободу, за ново  
друштво, социјалистичко. Њима, као и осталим  
слободарима наше земље, припада највећа  
заслуга за стварање, садашњост и будућност  
наше независне, несврстане и самоуправне</span><span lang="SR-CYR" style="font-size:10.5pt;mso-bidi-font-size:12.0pt;mso-fareast-language: 
SR-CYR" class="Bodytext2610"> Со</span><span lang="SR-CYR" style="mso-fareast-language:SR-CYR">цијалистичке  
Федеративне Републике Југославије, братске  
заједнице њених равноправних народа и  
народности.</span></p>
<p class="Bodytext261" style="margin-top:0mm;margin-right:2.0pt;margin-bottom:
0mm;margin-left:2.0pt;margin-bottom:.0001pt;text-indent:31.0pt;line-height:
normal;background:transparent"><span lang="SR-CYR" style="mso-fareast-language:
SR-CYR">Највише због незаборавних ликова палих  
бораца Чачанског НОП одреда, дуга према  
њима и порука које су оставили њихови  
прерано угашени животи, аутори и издавач су  
осетили дубоку обавезу и потребу да напишу  
и објаве ову књигу, књигу о одреду који је  
био и остаје слободарски и револуционарни  
понос народа чачанског краја. Нека се  
никада не забораве јуначки и слободарски  
јуриши и бојни покличи бораца Чачанског НОП  
одреда „Др Драгиша Мишовић” против  
фашистичких окупатора и домаћих издајника  
на Кремену, Прокопу, Рапај брду, Караули,  
Косовском бунару, око Чачка, Горњег  
Милановца, Краљева, Гуче, Рудника, Пожеге,  
Ужица, Косјерића, Прањана, Остре, Грабовице,  
Ручића, Брђанске клисуре, Каблара и других  
славних места борби, погибија и победа, али  
и јуначка смрт многих на другим бојним  
пољима, на партијским и скојевским задацима,  
на стратиштима, под вешалима, у логорима  
широм Југославије и Европе! Нека се не  
заборави ни како су борци Чачанског НОП  
одреда, сврстани у прослављене пролетерске  
бригаде и јединице НОВЈ, под заставом КПЈ и  
Јосипа Броза Тита, у ватри борби и  
револуције, ковали братство и јединство  
југословенских народа и народности!</span></p> 
<p class="Bodytext261" style="margin-top:0mm;margin-right:2.0pt;margin-bottom:
0mm;margin-left:2.0pt;margin-bottom:.0001pt;text-indent:31.0pt;line-height:
normal;background:transparent"><span lang="SR-CYR" style="mso-fareast-language:
SR-CYR">Аутори ове књиге, уз сталну подршку  
издавача, настојали су да што потпуније,  
савесније, одговорније и рационалније  
искористе расположиву историјску грађу  
установа и институција у Чачку, Београду и  
другим местима, аутентична сведочења  
учесника НОР-а и објављене књиге које  
говоре о догађајима, појавама и личностима  
наше новије историје и да расветле борбени  
пут прослављеног Чачанског  
народноослободилачког партизанског одреда  
„Др Драгиша Мишовић”. У тим својим  
настојањима аутори су имали безрезервну  
подршку и пуну помоћ друштвено-политичких  
организација, нарочито Савеза удружења  
бораца НОР-а, скупштина општина и свих  
друштвених снага Чачка, Лучана и Горњег  
Милановца.</span></p>
<p class="Bodytext261" style="margin-top:0mm;margin-right:2.0pt;margin-bottom:
0mm;margin-left:2.0pt;margin-bottom:.0001pt;text-indent:31.0pt;line-height:
normal;background:transparent"><span lang="SR-CYR" style="mso-fareast-language:
SR-CYR">Аутори и издавач посебно истичу  
пожртвован рад оних који се у овој књизи  
појављује у улози рецензената,  
консултаната, уредника, лектора и других  
бројних сарадника, носилаца „Партизанске  
споменице 1941”, бораца, јавних и културних  
радника. Они су корисним саветима, новим  
подацима, допунама досадашњих сазнања и  
оценама помогли да се књига појави у овом  
облику и са оваквом садржином, са изворним  
порукама које ће напајати нове генерације  
слободара у напорима да даље изграђују  
Титову Југославију и да је, ако буде  
потребно, бране.</span></p> 
<p class="Bodytext261" style="margin-top:0mm;margin-right:2.0pt;margin-bottom:
0mm;margin-left:2.0pt;margin-bottom:.0001pt;text-indent:31.0pt;line-height:
normal;background:transparent"><span lang="SR-CYR" style="mso-fareast-language:
SR-CYR">Радећи на књизи, аутори су настојали да  
што доследније, савесније и одговорније  
остваре основну замисао њене структуре и  
садржине — да њено тежиште буде  
презентовање тока, облика, резултата  
оружане борбе и искустава Чачанског НОП  
одреда као носиоца оружане социјалистичке  
револуције, који је своју улогу остваривао  
у недрима народа, као сам народ, у условима  
руководеће организаторскв и идејно-политичке  
улоге КПЈ. Желели су, такође, да што јаче и  
масовније истакну људске ликове, атмосферу  
међуљудских односа и величину жртвовања за  
идеале револуције. Све ово посматрано је у  
оквирима борби снага антихитлеровске  
коалиције против фашизма, у склопу  
ослободилачког рата и социјалистичке  
револуције народа и народности Југославије,  
са указивањем на јачину и структуру  
непријатељских формација — немачких и  
бугарских, али и формација домаћих  
издајника и контрареволуције.</span></p> 
<p class="Bodytext261" style="margin-top:0mm;margin-right:1.0pt;margin-bottom:
0mm;margin-left:1.0pt;margin-bottom:.0001pt;text-indent:31.0pt;line-height:
normal;background:transparent"><span lang="SR-CYR">Аутори су  
свесни чињенице да ни једна, па ни ова књига 
није, нити може да буде, комплетна и  
свеобухватна у свим својим деловима. Нова  
историјска документа и нова сазнања  
показаће да у њој има и одређених пропуста и  
недостатака, и поред тога што се настојало  
да их, коришћењем расположивих историјских  
извора, буде што мање. Колико су аутори у  
томе успели, оцену ће дати читаоци, полазећи,  
наравно, од чињенице да је ово једна у низу  
књига које су прилози за проучавање  
народноослободилачког рата,  
народноослободилачке борбе и револуције од  
1941. до 1945. године у чачанском крају. Дакле,  
ово је књига о Чачанском НОП одреду, а не о  
целини НОБ-а у овом делу Србије. Свака  
добронамерна и агрументована примедба и  
сугестија, поготову преживелих бораца  
Чачанског НОП одреда, партијских радника и  
историчара, добро ће доћи приликом  
евентуалног обликовања новог издања ове  
монографије, а нарочито будућим  
истраживачима и свима који настоје да се  
поближе упознају са бурним догађајима и  
појавама наше новије историје и  
револуционарним токовима у њима.</span></p> 
<p>
<br>
<CENTER><TABLE border="1"><TR><TD><a href="51.htm"><b>Sadr&#382;aj</b></a></TD>
<TD><a href="51_3.htm"><b>Prethodni dokument</b></a></TD>
<TD><a href="51_5.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

