<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_9.htm"><b>Prethodni dokument</b></a></TD>
<TD><a href="40_11.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">NJEMAČKO 
NAPREDOVANJE U JUGOISTOČNOJ EVROPI<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Uvjeti 
pod kojima je Jugoslavija funkcionirala od septembra 1939. pa do invazije u 
aprilu 1941. učinili su neizbježnim promjene u njenom privrednom i novčanom 
stanju, od zla na gore. Pored povećanih domaćih ekonomskih i financijskih 
poremećaja, pored nagomilanih političkih pritisaka unutrašnje i vanjske 
prirode, njemačko osvajanje^rancuske^i praktična nacifašistička kontrola 
gotovo cijele Evrope sve do sovjetskih granica, s nesposobnošću Engleske da 
pruži efikasnu pomoć zbog smrtne opasnosti kod kuće i u svojim mediteranskim 
posjedima, pored stava Sjedinjenih Država da ne ulaze u rat — sve to učinilo 
je jugoslovensko oslanjanje na Zapad u ono vrijeme i za neposredne svrhe potpuno 
iluzornim.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Vojnički 
je položaj Jugoslavije bio vrlo nesiguran. Talijanska okupacija Albanije 1939. 
stjerala je zemlju u strateški tjesnac između talijanskih snaga u Albaniji i 
njemačkih i talijanskih snaga na sjeverozapadu i </span>sjeveru<span lang="HR" style="mso-ansi-language:HR">, 
stavljajući u pitanje većinu tradicionalnog vojnog planiranja koje je bilo 
zasnovano na sigurnom pristupu Solunu. Slom Francuske, tradicionalnog 
jugoslavenskog saveznika čije je vojno mišljenje u mnogome utjecalo na 
jugoslavenski Glavni đeneralštab, zbrisalo je sve nade u francusko-britansko 
otvaranje Solunskog fronta, na način koji je tako uspješno djelovao u prvom 
svjetskom ratu. U toj je novoj situaciji za Jugoslaviju bilo prirodno, bez 
obzira na njeno nepriznavanje Sovjetskog Saveza kroz sve godine između dva 
rata, da pokuša dobiti neku podršku u Sovjetskom Savezu kao sili koja je 
tradicionalno zainteresirana za Balkan i željna da spriječi njemačku (ili, 
ranije, austro-ugarsku) dominaciju u tom dijelu Evrope.<sup>11</sup> U julu 
1940, nakon što je prethodnog maja sklopljen ugovor o trgovini i plovidbi, 
Jugoslavija i Sovjetski Savez stupili su u diplomatske odnose. Taj potez postao 
je u Jugoslaviji popularan zahvaljujući tradicionalnim vezama Srbije i Crne 
Gore s Rusijom, ali je mogao biti od male praktične koristi budući da je 
daleki Sovjetski Savez i sam očajnički pokušavao izbjeći teškoće s Njemačkom, 
u namjeri da dobije na vremenu i pojača svoju obranu protiv njemačkog napada. 
Sve do 13. marta 1941. jugoslavenska je vlada gajila nadu da će sa Sovjetskim 
Savezom zaključiti vojni savez, ali kad jugoslavenski poslanik u Moskvi nije 
uspio ostvariti instrukcije koje je dobio, knez Pavle nije kroz preostala dva 
tjedna svoje vladavine više pokretao tu stvar.<sup>12</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">11 
Izgleda da su bar neki jugoslavenski visoki oficiri pomišljali da bi se 
uspostavljanjem diplomatskih odnosa sa Sovjetskim Savezom mogao ublažiti njemački 
p_ritisak. Cvetković, <i>»Jugoslavija i razvoj međunarodne situacije između 
dva rata«, </i>osobito str. 20.<span style="letter-spacing:-.65pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">12 
Kljaković »Memoari generala Simovića i dokumenti 1939-1942.« <i>Politika, </i>9. 
</span><span style="font-size:7.0pt">IX</span><span lang="HR" style="font-size:7.0pt;
mso-ansi-language:HR"> 1970. Studiju jugoslavenskog vojnog historičara 
pukovnika Vojmira Kljakovića objavljivao je u 96 nastavaka beogradski dnevnik <i>Politika 
</i>i to od 21. </span><span style="font-size:7.0pt">VIII </span><span lang="HR" style="font-size:7.0pt;mso-ansi-language:HR">do 
24. </span><span style="font-size:7.0pt">XI </span><span lang="HR" style="font-size:7.0pt;
mso-ansi-language:HR">1970. Ona se sastoji dijelom od Simovićevih memoara, 
dijelom od dokumenata i Kljakovićevih komentara.<span style="letter-spacing:
-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prvi 
kritični potezi u cilju invazije jugoslavenskog teritorija nisu došli iz Njemačke 
koja je izgledala kao najveća prijetnja, već iz Italije, i Jugoslavija u to 
vrijeme zapravo nije bila potpuno svjesna opasnosti. U septembru 1940, prema 
zamjeniku načelnika Generalštaba talijajiske vojske, generalu Mariu Roatti, »sve 
raspoložive snage u sjevernoj Italiji skupljene su na jugoslavenskoj granici 
između Tarvisia. i Rijeke: dvije armije na liniji fronta, a treća armija u 
rezervi. Ukupno je tamo bilo trideset i sedam divizija, osamdeset i pet odreda 
srednjokalibarske artiljerije i razne specijalne jedinice s odgovarajućim službama 
i opskrbom«.<sup>13</sup> Talijani su od Nijemaca tražili dozvolu da dio 
svojih trupa i opreme prebace preko teritorija Reicha (prije austrijskog 
teritorija), tako da sa sjevera mogu izvršiti invaziju iz Austrije kao i sa 
svojih granica, ali Nijemci su zahtjev odbili, s izlikom </span><span lang="DE" style="mso-ansi-language:DE">da</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">F</span><span lang="HR" style="mso-ansi-language:HR">ü</span><span lang="DE" style="mso-ansi-language:DE">hrer</span><span lang="HR" style="mso-ansi-language:
HR"> »želi mir na njemačkim južnim granicama, jer bi inače Britanci mogli 
dobiti povod da se sa svojim zračnim snagama smjeste u Jugoslaviji«.<sup>14</sup> 
Taj odgovor prisilio je Mussolinija na razmišljanje i on je »krajem septembra 
odlučio da ne izvrši invaziju, već je naredio demobilizaciju 600.000 
rezervista«.<sup>15</sup> Generali su se složili s Mussolinijevim odustajanjem 
od invazije, ali se nisu složili s demobilizacijom rezervista. Do nje je 
djelomice ipak došlo, i u toj vojno oslabljenoj poziciji, ovoga puta bez 
savjetovanja s Hitlerom o svojim planovima, </span><span lang="DE" style="mso-ansi-language:DE">Mussolini</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="HR" style="mso-ansi-language:HR"> 
28. oktobra 1940. iz Albanije udario na Grčku.<sup>16<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">13 
Roatta, str. 117. Za prijevod direktive talijanske Vrhovne komande za planiranu 
operaciju »E«, vidi </span><i><span lang="DE" style="font-size:7.0pt;mso-ansi-language:DE">Aprilski</span><span lang="HR" style="font-size:7.0pt;mso-ansi-language:HR"> 
rat 1941. </span></i><span lang="HR" style="font-size:7.0pt;mso-ansi-language:HR">str. 
765-768. Vidi također </span><span style="font-size:7.0pt">Rossi, </span><span lang="HR" style="font-size:7.0pt;mso-ansi-language:HR">str. 
72-75.<span style="letter-spacing:
-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="DE" style="font-size:7.0pt;mso-ansi-language:DE">14 
Von Rintelen, </span><span lang="HR" style="font-size:7.0pt;mso-ansi-language:HR">str. 
105.<span style="letter-spacing:-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">15 
Roatta, str. 118.<span style="letter-spacing:-.45pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">16 
Izgleda da je zbog protivljenja talijanskog Generalštaba demobilizirano samo 
oko 300.000 rezervista. »Ali upravo u tom najopasnijem i nepredvidivom trenutku 
vlada je odlučila da zarati s Grčkom.« </span><i><span style="font-size:7.0pt">Ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 
119.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Talijanska 
invazija Grčke bila je za Jugoslavene strašan šok, jer je prijetila potpunom 
izolacijom Jugoslavije od prijateljskog svijeta, zatvarajući svaki pristup 
Solunu. Odmah nakon što su vijesti stigle u Beograd, održan je sastanak 
regenta kneza Pavla, predsjednika vlade Cvetkovića, ministra vanjskih poslova 
Aleksandra Cincar-Markovića, ministra vojske i mornarice Milana Nedića, načelnika 
Glavnog đeneralštaba Petra </span>V<span lang="HR" style="mso-ansi-language:HR">. 
Kosića i ministra dvora Milana Antića. Sastanak nije rezultirao ničim odlučujućim, 
osim što je (a ima razloga da se u to vjeruje) knez Pavle tražio od generala 
Nedića tom prilikom da generalštabu naredi izradu uvjetnog plana za mogući 
napad na lijevi bok talijanskih snaga u Grčkoj, ako bi izgledalo da će uskoro 
zauzeti Solun.<sup>17</sup> Nadalje, čini se da je general Nedić shvatio 
diskusiju na tom sastanku kao povod da izloži svoje poglede na vojnu situaciju 
s kojom je suočena zemlja. U dugačkom memorandumu kojim se je 1. novembra 
obratio knezu Pavlu i vladi, Nedić je u uvodu naglasio 1) da nije mudro i da 
nije moguće nastaviti s politikom neutralnosti, 2) da će Jugoslavija uskoro 
biti potpuno okružena neprijateljskim zemljama, te da će, kad se okruženje 
završi, morati položiti oružje ako se to od nje bude tražilo, i 3) da je 
jugoslavenska vojska slaba i nespremna da se odupre jakom, modernim oružjem 
naoružanom neprijatelju.<sup>18</sup> Glavno pitanje, rekao je, s kojim je suočena 
zemlja, jest: »Hoćemo li mi zajedno s Italijom i Njemačkom ili protiv njih? 
Ako hoćemo s njima, moramo definitivno prekinuti svaki kontakt i koketiranje s 
Engleskom.« Britanska pomoć Grčkoj nije bila efikasna i nije ju mogla 
spasiti. Što se Jugoslavije tiče, rekao je, »mi smo potpuno sami. Nitko nam 
ni uz najbolju volju ne može ozbiljno pomoći.« Ako Jugoslavija želi 
nastaviti sadašnju (neutralističku) politiku, bit će potrebno da mobilizira 
sve svoje snage i požuri u pomoć Grčkoj, da spasi Solun od Talijana, te da 
zajedno s Grcima spriječi okruženje Jugoslavije. Ali takav bi korak po njegovu 
mišljenju doveo do zajedničkog napada na Jugoslaviju od strane Njemačke, 
Italije, Mađarske, Rumunjske i Bugarske, što bi odmah uslijedilo porazom i 
komadanjem zemlje. Može se razmotriti obrambeni pakt sa Sovjetskim Savezom, ali 
u svjetlu njegove slabe vojne pozicije uklještene između Njemačke i Japana (a 
i zbog nekih drugih razloga) zaključio je da se ni iz tog pravca ne može očekivati 
pomoć. Preostaje samo treći kurs: pridružiti se Osovini bez daljnjeg 
odlaganja. Svoj zaključak zasnovao je na čvrstom uvjerenju da će Njemačka 
dobiti rat i da će, osim u slučaju građanskog rata, kroz dugo vrijeme zadržati 
kontrolu evropskog kontinenta. Nadalje, mislio je, ako Jugoslavija odmah priđe 
Osovini, Njemačka će je zaštititi od pohlepnih susjeda. Čak i u tom slučaju, 
smatrao je da će na kraju rata neke revizije granica na štetu Jugoslavije biti 
neizbježne. Konačno, objasnio je da će knez Pavle i vlada morati odlučiti 
kakvu politiku da vode u budućnosti i tu mu odluku dati »napismeno«, tako da 
kao član vlade odgovoran za vojne poslove može početi s potrebnim planovima.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">17 
Vidi Hoptner, str. 183-187. On analizira ovu epizodu po zapisnicima sjednica 
kojima je predsjedavao knez Pavle, 28. i 31. </span><span style="font-size:7.0pt">X 
</span><span lang="HR" style="font-size:7.0pt;mso-ansi-language:HR">i 1. </span><span style="font-size:7.0pt">XI 
</span><span lang="HR" style="font-size:7.0pt;
mso-ansi-language:HR">1940. Hoptneru je ipak nedostajao jedan bitni dokument, 
Nedićev memorandum knezu Pavlu i vladi, od 1. </span><span style="font-size:
7.0pt">XI</span><span lang="HR" style="font-size:7.0pt;mso-ansi-language:HR">. 
Vidi također Čulinović, <i>Dvadeset sedmi mart, </i>str. 85-100.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">18 
Za njemački prijevod teksta memoranduma vidi mikrofilm br. T-501 rola 251, 
snimke 368-371.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Iako 
se knez Pavle nadao da će moći nastaviti s politikom neutralnosti, on i 
njegovi politički i vojni savjetnici bili su potpuno svjesni opasnosti za 
Jugoslaviju, ako bi se talijanske i bugarske snage udružile u Solunu i tako 
dovršile okruženje zemlje. Formalni razgovori s Italijom o tom problemu 
smatrani su uzaludnim,<sup>19</sup> a Nedić je objasnio da bi svaki samostalni 
jugoslavenski pokret prema Solunu samo ubrzao intervenciju Njemačke i njenih 
saveznika. U skladu s tim knez Pavle je naredio Nediću da jugoslavenskom vojnom 
atašeu u Berlinu, pukovniku Vladimiru Vauhniku, pošalje instrukcije, neka od 
njemačkih vojnih vlasti sazna kakva bi bila njemačka reakcija na jugoslavenske 
pokrete prema Solunu. Šestog novembra je, međutim, knez Pavle naglo smijenio 
Nedića, očito uvidjevši da je nemoguće slijediti ministrov savjet, i 
zamijenio ga je popustljivim sedamdesetogodišnjakom, penzioniranim generalom 
Petrom Pešićem, koji je bio manje sklon da osporava regentove ideje. 
Vauhnikovi pokušaji da u Berlinu sazna njemačko mišljenje o tome kakva bi 
bila reakcija na jugoslavenski pokret prema Solunu nisu dali nikakav odgovor, i 
kad je general Nedić napustio vladu, Vauhnik je pustio da se stvar zaboravi.<sup>20<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">19 
Svejedno je učinjen pokušaj neformalnih razgovora. Vidi dalje u tekstu, iza 
naslova »Jugoslavija pristupa Trojnom paktu«.<span style="letter-spacing:-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">20 
United States, Department </span><span style="font-size:7.0pt">of </span><span lang="HR" style="font-size:7.0pt;mso-ansi-language:HR">State, 
</span><i><span style="font-size:7.0pt">Documents </span><span lang="HR" style="font-size:
7.0pt;mso-ansi-language:HR">on German </span><span style="font-size:
7.0pt">Foreign Policy, </span><span lang="HR" style="font-size:7.0pt;
mso-ansi-language:HR">1918- 1945, </span></i><span lang="HR" style="font-size:
7.0pt;mso-ansi-language:HR">serija D, svezak </span><span style="font-size:
7.0pt">XI, </span><span lang="HR" style="font-size:7.0pt;mso-ansi-language:HR">str. 
525. (dalje citirano kao DGFP). Vidi također Hoptner, str. 183-186.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Izgleda 
da su razgovori na visokom nivou, vodeni 28. oktobra i slijedećih dana, postali 
ubrzo poznati Talijanima i Nijemcima; i jedni i drugi imali su izvrsne obavještajne 
izvore u jugoslavenskim vojnim krugovima, a Talijani su također nesumnjivo 
saznali za Vauhnikova propitkivanja u Berlinu. Možda kao upozorenje, talijanski 
su avioni 5. novembra napali jugoslavenski grad Bitolu u blizini grčke granice 
i bacili sedamdeset i tri bombe, ubivši deset i ranivši dvadeset tri civila.<sup>21</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Usprkos 
odlučnom iskazivanju neutralnosti, Jugoslavija je očito činila sve što je 
bilo u njenoj moći da pomogne svom napadnutom susjedu na. jugu, makar da se 
samo održi i spriječi da Talijani zauzmu Solun. Prema Cvetkoviću, 
jugoslavenska je vlada Grcima tajno isporučila.raznu opremu iz vojnih magazina 
smještenih u garnizonima blizu grčke granice i progledala kroz prste privatno 
organizirani, inače zabranjeni izvoz konja, kao i izvoz municije (osobito 
granata i upaljača) iz tvornice oružja Vistad (u Valjevu i Višegradu) u Grčku.<sup>22</sup> 
Izvještaje o takvom izvozu potvrđuju Hoptnerovi razgovori s bivšim direktorom 
Vistada Nikolom Stankovićem, i pismo tadašnjeg grčkog poslanika u Beogradu R. 
Bibica-Rosettisa knezu Pavlu, u kojem Bibica-Rosettis kaže da je Jugoslavija 
opskrbila Grčku s mnogo tona oružja i svim potrebnim konjima.<sup>23</sup> 
Nisam mogao naći potvrdu Cvetkovićevoj tvrdnji da je Jugoslavija prebacila 
neke jedinice u pogranično područje prema Albaniji, uzrokujući tako popuštanje 
talijanskog pritiska na Grčku, ali točno je da je jugoslavenska vlada naredila 
reaktiviranje (u stvari mobilizaciju) svojih jedinica u Makedoniji i dijelovima 
Srbije, što je moglo imati nekog utjecaja na pokrete talijanskih trupa.<sup>24</sup> 
</span><span lang="DE" style="mso-ansi-language:DE">Takoder</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="HR" style="mso-ansi-language:HR"> točno, da su 
Jugoslaveni,, opravdavajući to neutralnošću, odbili Talijanima dozvolu za 
prebacivanje tisuću kamiona iz Njemačke u Albaniju preko jugoslavenskog, 
teritorija. Na insistiranje Talijana, to odbijanje stajalo ih je isporuke 327 
raznih aviona.iz Njemačke (mahom iz zaplijenjenih poljskih, belgijskih i 
francuskih rezervi) kao i dijelova za proizvodnju 40 aviona njemačke 
proizvodnje, te 50 dovršenih njemačkih aviona, iako su ti avioni već ranije 
bili naručeni, </span>a<span style="mso-ansi-language:HR"> </span>dijelom<span style="mso-ansi-language:
HR"> </span>i<span lang="HR" style="mso-ansi-language:HR"> plaćeni.<sup>25</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">21 
General Simović u svojim memoarima kaže, da je Nedić svoj memorandum knezu 
Pavlu predao 5. </span><span style="font-size:7.0pt">XI</span><span lang="HR" style="font-size:7.0pt;
mso-ansi-language:HR">, nakon što su Talijani bombardirali Bitolu i da je u 
njemu zagovarao okupaciju Soluna. Vidi Kljakovič, u <i>Politici </i>31. </span><span style="font-size:7.0pt">VIII</span><span lang="HR" style="font-size:7.0pt;
mso-ansi-language:HR"> 1970. Ali okupacija Soluna nije bila alternativa koju je 
predlagao Nedić, a Vauhnikovo osluškivanje njemačkog mišljenja izgleda da je 
sugerirao knez Pavle. O bombardiranju </span><span lang="DE" style="font-size:
7.0pt;mso-ansi-language:DE">Bitole</span><span lang="DE" style="font-size:7.0pt;
mso-ansi-language:HR"> </span><span lang="DE" style="font-size:7.0pt;mso-ansi-language:
DE">vidi</span><span lang="DE" style="font-size:7.0pt;mso-ansi-language:HR"> </span><i><span lang="DE" style="font-size:7.0pt;mso-ansi-language:DE">Aprilski</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">rat</span><span lang="HR" style="font-size:7.0pt;mso-ansi-language:HR"> 
1941, </span></i><span lang="HR" style="font-size:7.0pt;mso-ansi-language:HR">str. 
890-891, 894-900.<span style="letter-spacing:-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">22 
Cvetković, »Jugoslavija i razvoj međunarodne situacije između dva rata«, 
str. 16 — 18. 1951-52. god. izbila je ogorčena prepirka između Cvetkovića i 
Radoja Kneževića koji je bio istaknuta figura puča od 27. marta 1941. Potonji 
je optužio kneza Pavla i Cvetkovića da su potajno planirali zaključenja 
vojnog saveza s Njemačkom i zauzimanje Soluna u času kad su Grci bili u borbi 
na život i smrt s Italijom. Kneževićev napad objavljen je u članku »Knez 
Pavle, </span><span style="font-size:7.0pt">Hitler </span><span lang="HR" style="font-size:7.0pt;
mso-ansi-language:HR">i Solun«, <i>International </i></span><i><span style="font-size:7.0pt">Affairs, 
</span></i><span lang="HR" style="font-size:
7.0pt;mso-ansi-language:HR">I 1951, str. 38-44, i preštampan u listu <i>Poruka </i>br. 
2-3, str. 3-6. Cvetković je dva puta odrešito opovrgao objavivši: <i>»Porodom 
članka Radoja Kneževića o 25. i 27. martu« </i>i <i>»Dokazi Radoja Kneževića«, 
</i>oba u <i>Dokumenti o Jugoslaviji </i>(br. 1, str. 11 -12; br. 2, str. 
14-22). Cvetković ne samo negira da je Jugoslavija ikad pokušavala zauzeti 
Solun, već izjavljuje da »sa famoznim pitanjem Soluna, Knez Pavle i tadašnja 
jugoslavenska vlada nemaju ničeg zajedničkog« (vidi njegov prvi članak, str. 
15). Iako ta tvrdnja uopće nije točna, što će se vidjeti iz niže navedenih 
dokumenata, nema sumnje da je Kneževiću, čije su činjenice dijelom točne, 
bilo uglavnom do toga da ocrni kneza Pavla, i obratno, osvjetla obraz pučistima.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">23 
Hoptner, str. 191-192; pismo Bibica-Rosetisa je u Hoptnerovom arhivu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="DE" style="font-size:7.0pt;mso-ansi-language:DE">24 
Aprilski rat </span><span lang="HR" style="font-size:7.0pt;mso-ansi-language:HR">1941, 
</span></i><span lang="HR" style="font-size:7.0pt;mso-ansi-language:HR">str. 
875-889. Ali talijansko bombardiranje </span><span lang="DE" style="font-size:7.0pt;
mso-ansi-language:DE">Bitole</span><span lang="HR" style="font-size:7.0pt;
mso-ansi-language:HR"> prigušilo je eventualne jugoslavenske ideje o pokretu 
prema Solunu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">25 
DGFP, serija D, svezak </span><span style="font-size:7.0pt">XI</span><span lang="HR" style="font-size:7.0pt;
mso-ansi-language:HR">, str. 643-644, 803-804, 810-811. Jugoslavija je prije 
toga naručila i drugu vojnu opremu u ukupnom iznosu od 41,000.000 rajhsmaraka, 
ali je zbog njemačkih potreba većina tih ugovora uzajamnim sporazumom 
opozvana. </span><i><span style="font-size:7.0pt">Ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 
644.<span style="letter-spacing:
-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Italija 
je i dalje gajila prema Jugoslaviji neprijateljske namjere, ali Italija više 
nije bila glavna prijetnja. Prava je prijetnja, naravno, bio </span><span lang="DE" style="mso-ansi-language:DE">Hitler</span><span lang="HR" style="mso-ansi-language:
HR"> i razvoj jugoslavenske,situacije krajem 1940. i početkom 1941. treba 
razmatrati u svjetlu Hitlerovih planova. Odlučivši u junu l940. da idućeg 
proljeća napadne Sovjetski Savez, on je trebao osigurati svoj desni bok na 
Balkanu. Nije bilo sumnje da bi on to više volio postići diplomatskim, vojnim 
i psihološkim pritiskom nego li ratovanjem, kao što je učinio i prilikom 
nekoliko svojih ranijih osvajanja, ali Hitlerove su planove u jugoistočnoj 
Evropi komplicirale samostalne akcije njegovog partnera Mussolinija. Nakon početnih 
talijanskih uspjeha, Grci su se oporavili i stali potiskivati Talijane iz svoje 
zemlje, a čitava je talijanska kampanja jenjala.<sup>26</sup> Taj obrat događaja 
otkrio je slabosti mlađeg osovinskog partnera i tražio je njemački zahvat. </span><span lang="DE" style="mso-ansi-language:DE">Hitler</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="HR" style="mso-ansi-language:HR"> sada morao 
intervenirati u Grčkoj, u namjeri da spasi svog partnera i spriječi Britance 
da se sa svojim zračnim snagama i drugim jedinicama ne utvrde na grčkom kopnu. 
Hitlerovi planovi nisu ni pod koju cijenu dopuštali da Britanci steknu čvrstu 
poziciju na grčkom kopnu s kojeg bi njihova avijacija mogla ugrožavati lučke 
i transportne instalacije u južnoj Italiji i na Balkanu ili, što je bilo još 
važnije, rumunjska petrolejska polja, koja su bila glavni izvor goriva za 
osovinsku ratnu mašinu. 12. novembra 1940. </span><span lang="DE" style="mso-ansi-language:DE">Hitler</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="HR" style="mso-ansi-language:HR"> 
izdao svoju direktivu broj 18 koja je sadržavala ciljeve na području 
Sredozemlja. Između ostalog, tom je direktivom naredio pripremu za okupaciju Grčke 
sjeverno od Egejskog mora, s ulaskom iz Bugarske. Glavna je svrha tog poteza 
bila dobivanje zračnih baza za napad na britanske zračne baze po istočnom 
Sredozemlju, osobito one u čijem su akcionom radijusu ležala rumunjska 
naftonosna polja.<sup>27</sup> Na sastanku s talijanskim ministrom vanjskih 
poslova grofom Galeazzom Cianom 18. novembra, i kasnije u pismu Mussoliniju od 
20. novembra, </span><span lang="DE" style="mso-ansi-language:
DE">Hitler</span><span lang="HR" style="mso-ansi-language:HR"> je kritizirao 
talijanski napad na Grčku. Navodeći probleme Osovine na Mediteranu i na 
Balkanu, naglasio je da su talijanske teškoće u Grčkoj otežale njemačke 
diplomatske poteze na Balkanu, i obećao Mussoliniju da će »učiniti sve što 
mu može olakšati sadašnju situaciju«. Ali rekao je, »na Balkanu je nemoguće 
voditi rat prije marta. Svaki bi zastrašujući pritisak na Jugoslaviju stoga 
bio beskoristan, budući da je srpski generalštab potpuno svjestan nemogućnosti 
izvođenja takve prijetnje prije marta. Jugoslaviju zato treba, ako je ikako 
moguće, pridobiti drugim načinom i sredstvima.«<sup>28<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">26 
Najbolju talijansku studiju o zlosretnoj talijanskoj kampanji protiv Grčke 
napisao je Cervi, <i>Storia della guerra di Greda. </i>S grčke strane vidi 
Papagos, </span><i><span style="font-size:7.0pt">The Battle </span><span lang="HR" style="font-size:7.0pt;mso-ansi-language:HR">oj 
</span><span style="font-size:7.0pt">Greece, </span><span lang="HR" style="font-size:
7.0pt;mso-ansi-language:HR">1940- 1941 </span></i><span lang="HR" style="font-size:7.0pt;mso-ansi-language:HR">(prijevod 
na hrvatsko-srpski <i>Grčka u rat« </i>1940-1941).<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">27 
DGFP, serija D, svezak </span><span style="font-size:7.0pt">XI</span><span lang="HR" style="font-size:7.0pt;
mso-ansi-language:HR">, str. 527-531.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">28 
Njemačku zabilješku razgovora Hitler-Ciano vidi </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 
606-610; za tekst Hitlerovog pisma Mussoliniju vidi </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 
636-643.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
svom odgovoru od 22. novembra, </span><span lang="DE" style="mso-ansi-language:DE">Mussolini</span><span lang="HR" style="mso-ansi-language:HR"> 
se ispričao što unaprijed nije obavijestio Hitlera o svojim akcijama protiv Grčke, 
i objasnio je tamošnje talijanske teškoće. Sto se Jugoslavije tiče, </span><span lang="DE" style="mso-ansi-language:
DE">Mussolini</span><span lang="DE" style="mso-ansi-language:HR"> </span><span lang="DE" style="mso-ansi-language:DE">je</span><span lang="HR" style="mso-ansi-language:
HR"> rekao: »Spreman sam Jugoslaviji garantirati sadašnje granice i priznati 
joj pravo na Solun pod slijedećim uvjetima: a) da Jugoslavija priđe Trojnom 
paktu; b) da demilitarizira. Jadran; c) da sepostigne dogovor o </span><span lang="DE" style="mso-ansi-language:DE">njenoj</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">vojnpj</span><span lang="HR" style="mso-ansi-language:HR"> intervenciji; 
drugim riječima, neka to bude samo nakon što je Grčkoj zadan početni 
talijanski udarac«.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan">Mussolini<span lang="HR" style="mso-ansi-language:HR"> 
je dalje pisao: »Ovim pismom dajem Vam zato svoj pristanak na sve što želite 
učiniti da se taj cilj postigne što je brže moguće.«<sup>29<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:8.0pt;mso-ansi-language:HR">29 
</span><span style="font-size:8.0pt">Ibid</span><span lang="HR" style="font-size:8.0pt;
mso-ansi-language:HR">, </span></i><span lang="HR" style="font-size:8.0pt;
mso-ansi-language:HR">str. 671-672.<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Drugom 
porukom od 5. decembra </span><span lang="DE" style="mso-ansi-language:DE">Hitler</span><span lang="HR" style="mso-ansi-language:HR"> 
je obavijestio Mussolinija da je Rumunjskoj zajamčio da će je štititi od 
svake prijetnje, te da je naredio da se »počne s pripremama za napredovanje 
njemačkih jedinica kroz Bugarsku prema Solunu«.<sup>30</sup> 13. decembra 
Hitlerje izdao direktivu broj 4 za operaciju </span><span lang="DE" style="mso-ansi-language:DE">Marita</span><span lang="HR" style="mso-ansi-language:
HR">, osvajanje Grčke.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">30 
</span><i><span style="font-size:8.0pt">Ibid</span><span lang="HR" style="font-size:8.0pt;
mso-ansi-language:HR">, </span></i><span lang="HR" style="font-size:8.0pt;
mso-ansi-language:HR">str. 789-791.<span style="letter-spacing:-.65pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Uz 
osiguranje njemačkog desnog boka pri predstojećim operacijama protiv 
Sovjetskog Saveza (spašavanjem Mussolinija u Grčkoj, te izbacivanjem 
britanskih trupa koje su se tamo već iskrcale), Hitlerovi su ciljevi u jugoistočnoj 
Evropi trebali dovršiti strateško okruženje Jugoslavije, tako da ona nema 
drugog izbora nego da prihvati njemačke prijedloge za ulazak u Trojni pakt, te 
da zastrašivanjem prisili Tursku da ostane neutralna. Drugim riječima, </span><span lang="DE" style="mso-ansi-language:
DE">Hitler</span><span lang="DE" style="mso-ansi-language:HR"> </span><span lang="DE" style="mso-ansi-language:DE">je</span><span lang="HR" style="mso-ansi-language:
HR"> planirao da mirnim putem na svoju stranu pridobije ili snagom oružja 
eliminira Mađarsku, Rumunjsku, Bugarsku, Jugoslaviju i Grčku. Osim u Grčkoj, 
nigdje nije predviđao posebne teškoće. Mirnim ulaskom njemačkih trupa tokom 
oktobra i novembra 1940. Mađarska i Rumunjska već su bile pod punom kontrolom, 
i odmah su prišle Trojnom paktu: 20. novembra Mađarska, a 23. novembra 
Rumunjska. Članstvo u Osovini </span><span lang="DE" style="mso-ansi-language:
DE">Berlin</span><span lang="HR" style="mso-ansi-language:HR">-</span><span lang="DE" style="mso-ansi-language:DE">Rim</span><span lang="HR" style="mso-ansi-language:
HR">-</span><span lang="DE" style="mso-ansi-language:DE">Tokio</span><span lang="HR" style="mso-ansi-language:HR"> 
bilo je za male narode dokaz njihove lojalnosti Osovini i njenim planovima za »novi 
poredak u Evropi«.<sup>31</sup> Istovremeno, </span><span lang="DE" style="mso-ansi-language:DE">Hitler</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="HR" style="mso-ansi-language:HR"> učinio nekoliko 
teritorijalnih promjena u korist Mađarske i Bugarske, a na štetu Rumunjske, 
mnogo je ojačao položaj njemačkih manjina, a u izvjesnoj mjeri i položaj 
pronacističkih političkih stranaka u tim zemljama. S time je ruku pod ruku išlo 
daljnje ekonomsko podvrgavanje sve tri zemlje Njemačkoj.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">31 
Trojni pakt zaključile su Njemačka, Italija i Japan 27. septembra 1940. Za 
jezgrovit prikaz diplomatskog i vojnog nadiranja nacističke Njemačke u 
jugoistočnu Evropu, vidi </span><span style="font-size:8.0pt">Wiskemann</span><span lang="HR" style="font-size:8.0pt;
mso-ansi-language:HR"> »</span><span style="font-size:8.0pt">The</span><span style="font-size:8.0pt;mso-ansi-language:HR"> 
</span><span style="font-size:
8.0pt">Subjugation</span><span style="font-size:8.0pt;mso-ansi-language:HR"> </span><span style="font-size:8.0pt">of</span><span style="font-size:8.0pt;mso-ansi-language:
HR"> </span><span style="font-size:8.0pt">South</span><span lang="HR" style="font-size:8.0pt;mso-ansi-language:HR">-</span><span style="font-size:
8.0pt">eastern</span><span lang="HR" style="font-size:8.0pt;mso-ansi-language:
HR"> Europe, </span><span style="font-size:8.0pt">June</span><span lang="HR" style="font-size:8.0pt;mso-ansi-language:HR"> 
1940 </span><span style="font-size:8.0pt">to</span><span style="font-size:8.0pt;mso-ansi-language:
HR"> </span><span style="font-size:8.0pt">June</span><span lang="HR" style="font-size:8.0pt;mso-ansi-language:HR"> 
1941.«</span><span lang="HR" style="mso-ansi-language:HR"><o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Nakon ulaska njemačkih trupa u Rumunjsku, </span><span lang="DE" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Hitler</span><span lang="HR" style="font-size:10.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA"> je nastavio s »mekšanjem« Bugarske i krajem 
februara 1941. Bugarska je također pristala da pristupi trojnom paktu, te da 
svoje granice otvori nacističkim trupama. Tako su već u martu 1941. Hitlerove 
divizije izbile na sjevernu grčku granicu i operacija </span><i><span lang="DE" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Marita</span><span lang="DE" style="font-size:10.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA"> </span></i><span lang="HR" style="font-size:10.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA">mogla 
je otpočeti svakoga časa. Njegove su armije također stajale na svim sjevernim 
i istočnim granicama Jugoslavije. S gledišta jugoslavensko-njemačkih odnosa, 
ulazak njemačkih trupa u Bugarsku značio je da se diplomatska, ekonomska, a 
sada također i vojna omča nabačena Jugoslaviji oko vrata, stegla do točke 
davljenja.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_9.htm"><b>Prethodni dokument</b></a></TD>
<TD><a href="40_11.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

