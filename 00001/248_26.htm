<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_25.htm"><b>Prethodna strana</b></a></TD>
<TD><a href="248_27.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" style="text-align:justify"><span lang="HR" style="font-size:
14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" align="center" style="text-align:center"><b style="mso-bidi-font-weight:
normal"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">KAKO SMO GOVORILI<o:p>
</o:p>
</span></b></p>
<p class="MsoNormal" style="text-align:justify"><span lang="HR" style="font-size:
14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify"><span lang="HR" style="font-size:
14.0pt;mso-bidi-font-size:10.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Naš zavičaj, mesto gde smo se rodili ili odrasli je 
odredjen geografski prostor koji stoji uvek na istom mestu, i tamo ostaje 
zauvek. Medjutim, onaj deo koji je, ustvari, najvredniji, govor ljudi, priče, 
sećanja, mirisi, ostaje u nama, ide dalje s nama u životu i seli se s nama iz 
mesta u mesto.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">U zapisima starih putopisaca koji su i danas sačuvali 
svoju vrednost, nekadašnja Bosna se rascvetava pred našim očima kao zelena bašta 
medju bosanskim brdima. Jedni osvajači dolaze i odlaze, drugi nadiru i prolaze, 
ne bi li pokorili buntovnu zemlju bosansku. Oni donose svoj govor, svoje reči, 
svoju upravu i zakone, preseljavaju i raseljavaju stanovništvo, ali narod 
istrajava i preživljava, a s njim i njegov govor.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Neko je negde napisao da je Bosna zemlja mirisa, a meni se 
čini u osvrtu na proživljeno, da je Bosna bila zemlja zvukova, glasova, i pre 
svega reči, ponekad nerazumljivih i neobičnih. Bosna je za mene bila, izmedju 
ostalog, zemlja gde su se susretali razni oblici govora, razni glasovi, zvuci i 
melodije. Trenuci tihog predvečerja, kada se sasvim jasno čuje glas mujezina 
(tada bez zvučnika), prirodan ljudski glas koji odjekuje nad celim krajem i 
lebdi neko vreme nad gradom kao svojevrsni znak raspoznavanja. Zvonjava crkvenih 
zvona nedeljom pre podne koja poziva hrišćane na misu ili službu božju. 
Zvuci sirene koja se po fabričkoj tradiciji industrijskog mesta oglašava rano 
ujutro, zatim u podne, pa u jedan i u sedam sati uveče i upozorava ljude na 
vreme. Odjek topa ili prangije kojom se oglašava početak ili kraj dnevnog 
posta za vreme Ramazana. Zvono djubretara koji se ujutro oglašava i sa svojim 
kolima prolazi kroz ulice da bi svako izneo iz kuće svoje smeće. Bubnjar na 
Kapiji, naš poznati gradski telal koji poziva gradjane da čuju njegovu 
obavest, tj. opštinsku vest, a počinje sa obaveznim: “Čujte i počujte, 
daje se gradjanstvu na znanje”. Meka pesma bosanska koja se oglašava iza 
drvenih taraba kad se zadje malo u neke od brdskih mahala koje okružuju ceo 
grad, gde devojke pevuše radeći domaće poslove, a ponekad iz svega glasa. Ali 
sve ove zvuke i signale nadmašuje bogatstvo reči i jezika, našeg govora 
svakidašnjeg.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Jezik deli sudbinu društvenih i istorijskih promena u 
zemlji kojoj pripada. Naročito dubok trag ostavljaju u jeziku velike 
civilizacijske promene, smena jedne tudjinske vlasti nad drugom. Jer i reči žive 
i umiru kao i sve ostalo na svetu. Neke zato što je tudjinski politički okvir 
koji ih je doveo na naše prostore iščezao, pa su postepeno i donesene reči 
nestajale iz upotrebe, a neke zato što je postojala težnja da se svim 
pojmovima nadje naš, originalni srpskohrvatski izraz.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Tuzla je kao malo koja druga sredina bila izmešano jezičko 
polje, zahvalno za svakog istraživača jezika. Reči koje su ljudi u našem 
gradu izgovarali imale su svoj život, svoje nastajanje i nestajanje.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Bila bi potrebna cela jedna knjiga da bi se ustanovile sve 
krupne i sitne razlike u našem tadašnjem govoru. U ovom tekstu može se samo 
ukazati na neke tragove.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Na padinama brdskim, u mahalama, gde je bio skoncentrisan 
muslimanski živalj, drugačije se govorilo nego kod nas u centru gde smo mi živeli, 
a još različitije u školi gde su se trudili da nas nauče književnom jeziku. 
Medjutim, ima nešto što je zajedničko svim ovim govornim nijansama, a to su 
turcizmi, baština iz mnogovekovne turske uprave. Iako su turske vlasti otišle 
iz Bosne pre više od jednog veka, njihove reči su se uvukle u narodni jezik i 
odomaćile i dalje ostale u našem govoru.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Asim Peco je nabrojao od 2.500 do 3.700 turcizama u 
Vukovom rečniku, a Abdulah Škaljić je u “Rečniku turcizama” nabrojao čak 
8.742 reči tursko-perzijsko-arapskog porekla koje se mogu sresti u bosanskom 
govoru. Sve ove reči, ušle su u naš govor, “ponašile su se”, i postale 
deo našeg živog, i u stalnoj promeni, jezika. Neke od ovih reči, naročito 
one koje su se najviše nalazile u muslimanskom govoru, vremenom su bledile, 
gubile se i postepeno iščezavale iz upotrebe. U toku jednog ljudskog veka, 
moglo se pratiti kako su i najstariji žitelji Muslimani, koji su upotrebljavali 
najbogatiji fond turcizama, i praktično svaka druga reč im je bila turcizam, 
vremenom gubili ovaj žargon, pod uticajem ujednačavanja jezika i kontakta s 
ljudima koji su govorili književnim jezikom. Medjutim, jedan fond turcizama 
zadržao se trajno u našem jeziku, ukorenjen do današnjih dana. U vreme moje 
mladosti i pored tolikih turcizama, takoreći niko nije govorio turski. I pored 
obilja reči preuzetih iz tog nama stranog jezika, on je za nas ostao i dalje 
stran i tudji, jezik kojim su govorili samo retki pojedinci, bilo da su službovali 
u turskoj službi, ili su pak bili turski državljani, ili rodjeni Turci. Iz 
turskog jezika izvučene reči, iz svog originalnog konteksta, postale su 
sastavni deo našeg govora u okviru njegovih jezičkih pravila, gramatike i 
sintakse. Te su reči po slobodnom nahodjenju pretvarane u glagole i prideve 
&quot;po naški” slavizirane, u duhu srpskohrvatskog jezika. Turski jezik i 
njegova gramatika, bez koje nema jezika, ostali su nepoznati za naše ljude.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Knjige bi se mogle napisati o našem svakodnevnom jeziku, 
kakav je bio i čiji je bio? Zvanično, kao školski predmet bio je to jezik 
srpskohrvatski ili “ES-HA”, drugi po redu predmet posle veronauke. Nezvanično 
je to bio jezik naroda sa jakim tragovima turskog porekla, i primesama nemačkog, 
posle 40 godina austrougarske uprave. Unutar tog jezičkog kruga postojale su 
znatne razlike, kako po nacionalnoj podeli, tako i u socijalnom smislu. Jezik 
katoličkog, muslimanskog i pravoslavnog življa, razlikovao se, mada su se svi 
dobro razumeli i sporazumevali, pošto je i upotreba turcizama bila duboko 
prodrla u sve delove bosanskog stanovništva, kao kasnije, i upotreba 
germanizama. Medjutim, tu je bilo specifičnih razlika.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Kao onaj famozni seljak koji govori u prozi a ne zna šta 
je proza, tako sam i ja u svom detinjstvu prihvatala, a bogme i izgovarala reči 
za koje nisam znala čijeg su porekla, tj. da su turcizmi ili germanizmi. Naš 
je jezik bio ispunjen rečima stranog porekla koje su toliko ušle u narodni 
govor da nije bilo više važno odakle su došle. Za 4-5 vekova turske vladavine 
u Bosni, odomaćile su se tušta i tma reči koje su se prilagodile našem 
narodnom jeziku, često slaviziranih i u duhu naše gramatike. Tome treba dodati 
i procenat reči koje su za 40 godina austrijske uprave u BiH duboko ušle u 
upotrebu s tom razlikom što je njihovo germansko poreklo bilo prepoznatljivo, 
dok su mnoge turske reči bile toliko prilagodjene i odomaćene da se nisu 
prepoznavale.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">U mom aktivnom podsećanju na naš tadašnji govor izmedju 
dva rata došla sam do nekog svog, potpunog neobaveznog zaključka, bolje reći 
ličnog utiska, kad je reč o rečima turske provenijencije, tj. da se njihova 
upotreba može svrstati u tri grupe. U prvoj grupi su, po mom mišljenju, bile 
reči koje su bile u opštoj upotrebi, bez razlike na veru i nacionalnost, koje 
su, znači, upotrebljavali svi bez razlike, i za koje takoreći nije bilo 
zamene. U drugoj grupi bili su turcizmi koji su bili u upotrebi podjednako i 
medju srpskim i muslimanskim življem (izuzev katoličkog) i konačno u trećoj 
grupi sa najviše turcizama bile su reči koje je upotrebljavalo uglavnom 
muslimansko stanovništvo, na jedan prepoznatljiv način, tako da se po tome 
govoru moglo čoveka prepoznati da je musliman, ako to i nisi znao. To su bila u 
nekom smislu tri kruga upotrebe turcizama, dakle jedan najopštiji krug koji je 
obuhvatao sve slojeve i sve tri vere, zatim jedan nešto širi koji je bio odomaćen 
medju srpskim i muslimanskim stanovništvom, i najzad najbrojniji fond reči, 
koje su bile rezervisane samo za muslimansko stanovništvo. Iz toga se može 
zaključiti da je muslimansko stanovništvo upotrebljavalo turcizme u najvećoj 
meri, nešto manje srpski živalj, dok je katolički upotrebljavao najmanje 
turcizama.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Turcizmi s najvećim radijusom upotrebe, koji su postali 
sastavni deo narodnog govora i koji takoreći istrajavaju i danas, zatim 
turcizmi s manjim radijusom upotrebe, ali ipak rašireni u ono vreme, i konačno 
turcizmi, koji su uglavnom ostali ograničeni na muslimansko stanovništvo, 
povezano za veru, verske obrede, običaje i ceo sadržaj islamskog duhovnog 
sveta.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">U hrvatskoj jezičkoj varijanti kojom su govorili katolici 
u selu i u gradu, pod jakim uticajem katoličke crkve, i tada se već osećala 
tendencija ka “novogovoru”, ka prečišćavanju hrvatskog jezika od tudjica, 
kako turcizama tako i germanizama, tj. nalaženja sopstvenih termina za sve 
“strane” reči, ali i za internacionalne opšte prihvaćene izraze. Uglavnom 
se nastojalo strane reči zameniti svojim, vlastitim, pa ma kako bile čudne, često 
i bukvalnim prevodjenjem iz nemačkog ili latinskog.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Uočavanje razlika u govoru u mom detinjstvu bilo je jako 
podstaknuto činjenicom da sam raspuste provodila u selu, kod moje šabačke 
bake, u Debrcu, pa sam mogla da uporedjujem razne reči i izraze koje su jedni 
upotrebljavali, a drugi preko Drine nisu, i obratno.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Najviše turcizama se nataložilo i zadržalo u govoru 
muslimanskog sveta u gradu i na selu, u njihovim kućama, u porodičnom životu 
čiji su nosioci bile žene-majke, a one su mahom bile neškolovane ili 
nepismene, tako reći izvan javnog života, što je sve pogodovalo da se ovaj način 
govora što duže konzervira. Dok su muškarci u vreme 40-godišnje austrijske 
uprave služili vojsku i izvan Bosne, a mnogi se školovali više od žena, pa 
su zamenjivali stare reči novima, dotle su žene uglavnom zadržavale stari način 
izražavanja. Taj specifični govor najviše sam slušala kad sam zalazila u četvrti 
na padinama grada; - Goli Brijeg, Mejdan, Brdo, Tušanj, Džindić mahalu i 
druge, i to u muslimanskim kućama mojih drugarica. Zatim od posluge u našoj kući, 
u ranom detinjstvu od Mejre, i kod oca u Školskoj Poliklinici i Domu zdravlja a 
najviše od moje tarevačke Nene. Te su turske reči bile prilagodjene našem 
jeziku, sa izvedenim glagolima, pridevima i poredjenjem. Ostalo stanovništvo, 
srpsko i hrvatsko, ako ih nije koristilo, ipak ih je razumelo. U tom se govoru 
nije mogao snaći onaj ko bi došao iz druge pokrajine, sa strane, pa mu je neke 
reči trebalo “prevoditi”. Glavni izvor mojih saznanja i u ovoj jezičkoj 
varijanti bili su moja tarevačka Nena, spremačica Mejra i ljudi koje sam 
sretala u svakodnevnom životu, na pijaci, na ulici i drugde. Treba naglasiti da 
je Nena govorila jednom “umerenom” varijantom sa dosta turcizama, ali ne 
previše, kako se ponegde moglo čuti. Kako nije bila kućna žena već je 
volela da putuje, obilazila je svoje sinove i njihove porodice, pa se u nekom 
smislu trudila da se malo prilagodi gradskom govoru i školovanoj sredini, naročito 
kad je dolazila kod nas u Tuzlu. Nena je pismo zvala knjiga, - „zvala sam tog 
i tog da mi ispiše knjigu“, pošto je bila nepismena. Ja sam se u prvo vreme 
čudila jer je za mene knjiga bila nešto sasvim drugo, ali sam se navikla. Kroz 
ceo njen govor su se provlačili turcizmi, ona je uzimala abdest kad je 
klanjala, povlačila se u neku drugu sobu i klanjala je, a ja sam kroz odškrinuta 
vrata krišom gledala šta ona to radi. Ona je klanjala na serdžadi, sedela je 
na sećiji, pila je kahvu sa mangale, mladić se ženio, ali devojka je “pošla 
za nekoga”, kad bi ne daj bože došlo do razvoda, onda se govorilo “pustio 
je ženu”, a ta je žena bila „pušćenica“. “Tešto-tešto” bilo je 
dobro!<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Nena je osim mnoštva turcizama imala i neki svoj jezik i 
neke reči koje su se razlikovale od naših. Govorila je “Biograd” i 
“Bajna Luka” i “Sarajvo”. Ako se ide u komšiluk ili kod rodbine, onda 
se “hoda” – “hodati”, znači izlaziti iz kuće s nekim ciljem. “Naša 
mati voli da hoda”, govorili su njeni sinovi, pa i moj otac. Po neni podne je 
bilo podna, sat je bio sahat, a šteta je “jazuk je”, i vrlo često 
ponavljana fraza “gluho bilo”, kao, ne daj bože. Ako se neka devojka dobro 
udala to je za Nenu bila “lijepa sreća”. Gledajući s našeg prozora narod 
koji je šetao na korzu kao na pokretnoj traci Nena je govorila “Vas dunjaluk 
se digao na noge” i nije razumela zašto idu gore-dole. Tanjir je bio tanjur, 
a pismo knjiga, tekne je bilo korito, a na silu je bilo “na zor”, “ni 
mukaet”, kao nije ga briga.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Stanovništvo srpsko i muslimansko bilo je po mnogo čemu 
srodno, i blisko, medju imućnijim ljudima bilo je tradicionalno posećivanje za 
praznike, na slave i Bajrame, poneke porodice su se medjusobno družile, a naročito 
njihova deca koja su pohadjala zajedničke škole, Gimnaziju i druge. Jedino se 
nisu krvno mešali - to je spadalo u nepisano pravilo bosanskog načina života. 
Retki pojedinci koji su to ipak činili, bili su &quot;bele vrane&quot;, izuzeci 
na koje se gledalo sa manje ili više podozrenja. Skupljač narodnih umotvorina 
Luka Grdjić Bjelokosić, zabeležio je šest verskih praznika koje su 
proslavljali pravoslavni i muslimani zajedno ili kako ih je on zvao 
&quot;muhamedovci&quot;, a to su bili: Djurdjevdan na prvom mestu, i odlazak na 
uranak, Ivanjdan, Petrovdan, Prokopijev dan, Ognjena Marija, Ilindan, 
Usjekovanje, sve uglavnom letnji praznici, kada je i jedno i drugo stanovništvo 
išlo na uranak ili na teferič (zajednička reč za izlet). Bliskost se 
ogledala, kako u govoru, tako i u načinu života, naročito u kuhinji i načinu 
ishrane. Dok je katolički živalj u gradu svoju ishranu zasnivao na tekovinama 
zapadne tradicije, pod jakim uticajem tzv. švapske kujne, u srpskim je kućama 
bio primetan uticaj bosanske kuhinje. Sve što se kuvalo u muslimanskim kućama, 
sem nekih retkih jela, moglo se naći i u srpskim kućama, s tim što su srpske 
domaćice prihvatale sve više i zapadnjačku kuhinju, mnogo više nego žene 
Muslimanke, koje su se retko školovale i bile više podložne tradiciji. Stoga 
se može reći da su srpske žene u gradu bile pravi majstori za kulinarstvo 
svake vrste i mogle su da se takmiče sa muslimanskim ženama u spravljanju 
baklava, urmašica kao i svih mogućih pita, ali su se u isto vreme osposobile 
za mešenje raznih torti i drugih &quot;modernih&quot; jela. Otuda je glavna učiteljica 
moje majke u spremanju jela bila Zagorka Božić, domaća žena Srpkinja, koja 
je zaista uspela da do izvesne mere nauči majku razne pite i lakša jela, - da 
pravi baklave, urmašice i slične djakonije majka nije dostigla. Lakše je bilo 
zamoliti Zagorku da nekoliko puta godišnje pripremi kod nas te stvari, kako bi 
se ugodilo ocu. On je, naime, voleo samo bosanske zalivene slatkiše, za sve 
ostalo govorio je da ne voli &quot;švapske slatkiše&quot;, jer su, 
&quot;suhi&quot;.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Srpsko stanovništvo se takodje obilato služilo 
turcizmima. Bio je to uglavnom gradski živalj koji je živeo u većim varošima, 
kasabama i gradovima i bio u direktnom dodiru sa muslimanskim življem, mnogo više 
nego u selima koja su uglavnom svako za sebe bila etnički čista. Oni su 
primili i u svakodnevnom govoru upotrebljavali mnoge turske reči koje su se 
toliko odomaćile da ih ni život u zajedničkoj državi Jugoslaviji izmedju dva 
rata, pa ni školovanje na književnom jeziku nije istisnulo. Ta lestvica je išla 
od nižih slojeva gde su turske reči bile više u upotrebi, ka školovanijem 
svetu gde su se postepeno gubile. U porodičnom životu babo-otac, amidža ili 
adžo - stric, badžo - šurak, burazer - brat, kopile - vanbračno dete, komšinice, 
kone i komšiluk, zatim razna ljudska obeležja, kao: baksuz, ugursuz, arsuz, alčak, 
pa fukara-sirotinja, delija, dilber, matuh i slično, pa opasna žena - fitmija, 
pa jarani i jaranice, delovi stare odeće - jelek, anterija, libade, tepeluk. 
Takodje i alati – japija, aršin, direk, kao i glagoli, deverati, bataliti, šićariti, 
hasiti se, bendati i slično. Sve ove reči bile su odomaćene i medju srpskim 
življem, a mogle bi se nabrajati u nedogled. Za ručni rad: djerdjef, ibrišim, 
sedef, biseri, djerdani i merdžana. Takodje i u ishrani: jufke, tirit, halve, 
sve redom turske poslastice, kao i povrće, luk-arpadžik, trešnje-ašlame, 
tikvice-sakrske, kruške-jeribasme. I one su začinjavale jelo kajmakom, jedino 
što su kuvale na masti ili zejtinu, a muslimansko stanovništvo na maslu. I 
uzrečice su bile odomaćene medju srpskim življem - jok, vala, bez-beli, 
bolan, baška i obaška, tandara-mandara, pa je čuveni vic o Bosancu važio i 
za Srbe kao i za Muslimane kad čovek pita: &quot;Možete li vi Bosanci bez toga 
&quot;bezbeli&quot;? &quot;Bezbeli da možemo&quot;, odgovara ovaj.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Karakteristično je da slovo &quot;H&quot; Muslimani uvek 
izgovaraju, dok ga pravoslavni živalj izbacuje i ne voli da ga upotrebljava, 
umesto &quot;hvala&quot; reći će &quot;fala&quot;, umesto &quot;hleb&quot; reći 
će &quot;ljeb&quot;, itd.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Najmanji fond turskih reči upotrebljavaju školovani 
ljudi, naročito oni iz katoličkog kruga. Pa ipak, i oni i svi zajedno 
prihvatili su i trajno usvojili mnoge izraze koji kao da nemaju zamenu u našem 
jeziku. Bez obzira na poreklo i veru, jedan fond reči je zajednički, pa ga 
upotrebljavaju i došljaci. Za sve nas u proleće cvate &quot;behar&quot;, za 
svakog je bašta - bašta, ili bašča, svi mi nosimo čarape, prolazimo kroz čaršiju, 
pored šarene česme na pijaci, svi jedemo čorbu, pijemo bozu, jedemo pekmez, 
prolazimo pored šimšira, mirišemo jasmine, zumbule, jorgovane i drugo cveće 
i jedemo šećer. Na prozorima naših kuća držimo saksije, oko kuća su 
tarabe, nad glavom tavani, stalno upotrebljavamo peškire, čaršafe, jorgane, 
jastuke i dušeke, peremo se sapunom, (u žargonu safun), na podu prostiremo ćilime, 
nosimo leti sandale, zimi čizme, a kod kuće papuče, pokrivamo se ćebetom. 
Majstori upotrebljavaju boju, čekić, testeru, čakiju, burgiju i alat (halat), 
eksere, makaze, mašice, turpije, kalauze, kaleme i kalupe, bakar, kalaj, barut, 
katran. Kod kuće sedimo na divanu ili otomanu, neki na minderluku, robu držimo 
u sanduku, kad pazarimo stojimo pored tezge, dobijamo kusur, a roditelji daju 
kelneru bakšiš, kupljene stvari nosimo u torbi ili kesi, a neko u marami, često 
vezujemo kanape, novac nosimo u džepu. Pijanac je bekrija, momak neženja je bećar, 
sused je komšija, blesavko je bena i benavi se, a budala je - budala. Leti 
jedemo bostan, trešnje - ašlame, kruške jeribasme i takiše, na salatu sipamo 
zejtin, pred ručak gost pije rakiju i mezeti (meze). Za stan plaćamo kiriju, 
pod krovovima nam je oluk, ulazimo na kapiju, hodamo po kaldrmi, preskačemo 
jarak, obilazimo oko kule, vodu vadimo iz bunara, u kući ložimo ugalj ili ćumur. 
Za sve nas u gradu centar je Kapija, na Brdu je Mejdan, prema Kreki je Hendek. 
Žene nose zar, na glavi nose peču u gradu, a na selu feredžu, muslimanska 
gospoda su age i begovi, mujezin uči sa munare, kadije nose ahmediju, svi 
gledaju na sat (sahat), deca tabanaju bosa, poneko dobije šamar, a ponekog otac 
tuče kajišem, gosti dolaze na meze, neko svira na tamburu, a neko na prim. Reči 
u opštoj zajedničkoj upotrebi mogle bi se nabrajati u nedogled, i nema im 
kraja.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Na naše jezičko šarenilo protkano turcizmima, 
nakalemile su se tokom<br>
40-godišnje austrijske uprave mnoge reči nemačkog porekla, nekad u izvornom 
obliku a nekad izvitoperene, koje su ubrzo stekle pravo gradjanstva u gradu i na 
selu. Često su to bile teško izgovorljive reči, ali nezamenljive, jer našeg 
adekvatnog termina, očigledno, nije bilo. Nemačke reči su se naročito uvukle 
u tehničko-zanatsku stranu života, razne sprave, alatke, ustanove, zanate i 
slično, i postepeno su potiskivale ranije turske izraze. Tako smo dobili i 
prihvatili šnajdere, šustere, tišlere, i uz njih još mnogo tehničkih reči. 
S austrijskom upravom došla je kod nas štreka, iako je ranije nije ni bilo, a 
uz nju štacija, šine, i rampa, ćebe je postalo deka, kupatilo banja, bolnica 
špitalj, pecivo je dobilo nove nazive, kifla, zemička, hleb je dobio isto nove 
nazive, štruce i vekne, kantar je postao vaga, žene su pravile 
&quot;ajnprensupu&quot;. U Rudniku Kreka, Solini, na Bukinju i okolnim 
industrijskim postrojenjima, takoreći svi nazivi su izvedeni iz nemačkih reči 
koje su označavale razne sprave i tehničke procese. Naročito je bilo smešno 
kada je neka nemačka reč u duhu našeg jezika slavizirana, pa onda zvanično 
upotrebljavana kao neki naziv. Jedna neobična zgrada u </span><span lang="PL" style="font-size:14.0pt;
mso-bidi-font-size:10.0pt;mso-ansi-language:PL">Kreki, tj. Solini, nedaleko od 
Solare, bila je </span><span lang="HR" style="font-size:14.0pt;mso-bidi-font-size:
10.0pt;mso-ansi-language:HR">&quot;Ferleza&quot;. Taj čudni naziv potiče od 
nemačke reči &quot;Verlesung&quot;, prozivka, gde su ujutro prozivani radnici 
koji su odlazili na smenu koja se u to vreme zvala šihta. U to vreme niko nije 
govorio tračnice, već šine, malo ko je govorio pruga već štreka, djački 
dom su zvali konvikt, a njegov nastojnik bio je prefekt, vojni logori na dva 
kraja grada bili su lageri, carinarnice na kraju grada bile su malte, bioskop je 
bio kino, pozornica bina, zatvor ili apsana bio je Štok, prelazni kaput bio je 
&quot;iberciger&quot;, podvrnute muške pantalone bile su pumperice, okruglasti 
šešir bio je &quot;halbcilinder&quot;. Tako bi se u nedogled mogle redjati 
mnoge čudne i za naš jezik neobične nemačke reči, a da je u stvari malo ko 
govorio nemački. Majka je zvanično pileći umak s belim lukom zvala 
&quot;ajngemahtes&quot;, a testo za kolač, &quot;glajhgeviht&quot;, pečeno 
jaje na oko, „špiglajer“, kratke čarape postale su sokne, muški opasač 
bio je „hozentreger“, ranac je bio ruksak, staje su postale štale, bakandže 
su bile gojzerice, hodnik je bio u žargonu ganjak, (od nemačke reči Gang), 
stepenice takodje u žargonu štige, držači za čarape halteri, kanap je bio 
špaga ili šnur i tako u nedogled.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Nemačka reč plac bila je i do današnjih dana ostala opšte 
prihvaćena reč u svim našim entitetima za omedjeno zemljište u privatnom 
posedu na kojem se obično zida kuća ili ga se prodaje.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Naročito su bile zanimljive različitosti u samoj našoj 
kući. Majka je bila tvrdog muzičkog i naročito jezičkog sluha, neprijemčiva 
za tudjice i za prilagodjavanje sopstvenog jezika koji je ponela iz svog rodnog 
srbijanskog zavičaja. I pored bosanskog govornog okruženja, i pored braka sa 
čovekom iz Bosne, ništa nije moglo da utiče niti se primalo na njen izvorni 
jezik, pa je majka zadržala nepromenjen svoj ekavski govor bez i najmanje 
promene u naglasku i izgovoru. Ijekavski može biti ekavcu neobičan i 
neizgovorljiv, ali je ekavica ijekavcu na neki način smešna i neshvatljiva. 
Naročito neupućenom i neobrazovanom čoveku i to u vreme malog mešanja 
stanovništva i skučenih mogućnosti putovanja i kontakta, pa je otuda ijekavcu 
ekavica izgledala kao neko šegačenje ili šala. Pošto majka nije ni u čemu 
odstupala od svojih pravila, tako je bilo i sa jezikom, istina ne njenom voljom 
jer je to bilo spontano. Ona je svakako razumela sve što se oko nje govorilo, 
sem ponekog turcizma, ali je upotrebljavala svoje reči, a za svaki bosanski 
izraz imala je svoju varijantu, iz srbijanskog izvornog govora ili pak tamo 
usvojenih tudjica. Naša spremačica Mejra, ili kako je bilo tada odomaćeno 
&quot;bedinerka&quot;, koja je dolazila dva put nedeljno da čisti i pere, čudila 
se majčinom govoru. Njen uobičajeni način čudjenja bio je uz pomoć arapskih 
reči odomaćenih medju Muslimanima: &quot;Velah avle, velah kuveti, kad ćeš 
ti Mujbegovićka naučit da govoriš po bosanski, po naški“. Mejra, pa ni 
ostali nisu shvatali da to nije bilo namerno, već spontano, majka naprosto nije 
mogla da menja svoj govor, to je bilo jače od nje. Kao što u drugom slučaju, 
kod oca nije bilo namerno da lako menja svoj govor. Posle nekoliko dana 
provedenih kod tašte u Srbiji, otac je spontano, bez namere počinjao da govori 
ekavicu i svi su se tome čudili, naročito majka, koju nikakva sila, eventualno 
pretnja smrću, ne bi naterala da govori ijekavski. Otac je imao izuzetno 
razvijen muzički i jezički sluh, mogao je da odzviždi sve operske arije koje 
je ikada čuo, a isto tako da počne da natuca svaki jezik, sa Baumanovima 
ruski, sa Kulovićkom francuski, itd.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">I ja sam posle dužeg vremena provedenog u Debrcu počinjala 
da govorim ekavski, ali sam odmah po povratku u Tuzlu potisnula sve što je bilo 
promenjeno.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Naročito je bilo smešno kad je majka odlazila na pijacu 
i tamo razgovarala sa seljankama, uglavnom katoličkim snašama, koje su u najvećem 
broju donosile svoje proizvode petkom na pijacu. Na njene ekavske reči, snaše 
su se kikotale i pitale se šta je ovo, kakav je ovo govor. &quot;Bogati, 
gospoja, odkale si Ti, dje se tako govori?“ pitala je poneka i ja sam se kad 
sam išla s majkom smejala zajedno s njima. Majka se nije zbunjivala na takva 
pitanja i odgovarala je spremno: &quot;Iz Srbije, tamo se tako govori&quot;. 
&quot;Zar čak iz Srbije&quot;, to je bilo još čudnije, njima je to izgledalo 
kao nama danas iz Amerike. &quot;Čak iz priko Drine&quot;?<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Takoreći svaka reč iz našeg bosanskog govora u majčinom 
govoru imala je drugačiju varijantu. Kajmak je zvala mileram, maslac je bio 
buter, mrkva je bila šargarepa, zdjela je bila činija, lukšija kojom su žene 
prale veš bila je po majci cedj, posuda za pranje sudova bila je vangla, ćumur 
mnogo upotrebljavana reč, bio je ugalj, jelovina je bila čamovina, brzojav je 
bio depeša, školski podvornik bio je famuluz, tava je bila tiganj, punica je 
bila tašta, ručna torba bila je tašna, tamno je bilo zagasito, koljivo ili 
panaija, bilo je po majci žito, grah je obavezno bio pasulj, slagana pita bila 
je štrudla, peć je bila furuna, kapak je bio poklopac, spužva je bila 
sundjer, sepet je bio korpa, taraba je bila ograda ili plot, basma je bila cic, 
teferič je bio izlet, posuditi je bilo pozajmiti, terazije su bile vaga, kurjak 
je bio vuk, barjak je bio zastava, narandža - pomorandža. Nikada nije 
izgovorila reč čaršija niti bilo koju reč koju nije donela iz svog zavičaja, 
ali turcizme koji su tamo u Srbiji bili u upotrebi često je ponavljala. Majka 
je naučila da kuva mnoga bosanska jela, ali njihove nazive nije prihvatala već 
je ostala po svome. Punjene paprike ili sva jela koja je po turskoj reči dolma 
trebalo nadolmiti, majka je zvala filovane paprike, ili punjene tikvice. 
Bosanska reč prasa bila je po majci praziluk, a repa je za majku bila rotkva, 
dimnjak je bio odžak, drvo za razvlačenje testa bila je oklagija, manji nestašluci 
bili su marifetluci, drveni prelaz preko vode bio je skela, most je bio ćuprija. 
Ugao je bio ćošak, čoha je bila čoja, ručna korpa bila je zembilj, tava je 
bila tiganj, raja je kao i u Bosni bila raja, a &quot;poturica&quot; je bio 
&quot;gori od Turčina&quot;. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Dok su bosanske žene spremale kuću i mele sobu (od 
mesti), majka je čistila ili rasklanjala - to je bilo njeno omiljeno zanimanje. 
Svi zajedno su prali veš, dobra stara nemačka reč. Žene su u Bosni imale 
nastavak &quot;nica&quot;, Jovinica, Mehinica, begovica, komšinica, jaranica i 
u školi razrednica dok je kod moje majke nastavak bio na, ka, kafedžika, dućandžika, 
razredna, komšijka, itd. Lepi bosanski izrazi retko su bili u upotrebi u našoj 
kući, sem što je otac zadržao nešto od toga - zazelenilo je, izbeharalo je, 
okišalo je, zazimilo je, uza stranu i niza stranu, kako je bilo u narodnom 
govoru. Majka je govorila neverovatno pravilnim i čistim književnim srpskim 
jezikom, bez ikakvih lokalizama i naglasaka, čak i sve srbijanske lokalizme je 
eliminisala iz svog govora. Dok su njene sestre govorile &quot;kući&quot;, 
majka nikada nije rekla &quot;kući&quot; već samo &quot;kod kuće&quot; i čudila 
se kako se govore takve nepravilnosti. Bosansko &quot;strah me je&quot; bilo je 
za nju &quot;bojim se&quot;. Vrlo retko, na prste jedne ruke mogu se izbrojati 
reči iz bosanskog govora koje su prodrle u majčin jezik, ali i ona je spremala 
turšiju - zimnicu, volela je paprike babure, volela je kerani vez, volela je 
salep. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">U našem lepom tuzlanskom narečju ljudi su govorili 
umesto stanuje, &quot;stoji&quot;, &quot;gde oni stoje&quot;, ili tome slično, 
što majka nije shvatala, govorila je pa oni ne stoje nego stanuju, ali ništa 
joj nije pomoglo.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Još je smešnije bilo kad je reč o mirisima. Ljudi kažu 
&quot;čuje se&quot;, što je mojoj majci bilo naročito čudno, već je 
govorila &quot;oseća se&quot;, u stvari bila je reč o tome da li nešto miriše 
ili možda zaudara. Na pijaci je često nastajala zbrka kad bi majka neku zelen 
nazivala po svome, a ne onako kako narod govori. Mlade zelene tikvice majka je 
zvanično zvala tikvice, dok je narod tu istu zelen zvao sakrske, što je meni 
bilo jako smešno, da ne govorim da taj zeleniš nisam uopšte jela. Pitu sa tim 
zelenišem majka je nazivala bundevara, što je bilo nelogično, jer je bundeva 
bila velika žuto crvena i slatka, narod je tu istu pitu zvao tikvenjača.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Žene su &quot;klofale&quot; ćilime, a po majci to je 
bilo istresanje tepiha. Pepeo po majci bio je u Bosni lug, a lukšija, po majci 
cedj. Okvir, uobičajena reč za nas djake, majka je nazivala ram, dok smo mi na 
početku školske godine morali da &quot;uokvirimo&quot; naše knjige i sveske. 
Žuti plod jesenje voćke mi smo zvali dunja, dok je to za majku bila gunja. Dućan 
je bila reč u opštoj upotrebi kao i kirija, a za sve nas najraširenije jelo u 
Bosni, pita, bila je pita, poreklom grčka reč. U majkinom rečniku pila je 
bila testera, bosansko &quot;uz inat&quot;, bilo je &quot;za inat&quot;. Plavilo 
za veš bio je &quot;vešplav&quot;. Pod je bila bosanska reč, a za majku je to 
bio patos. Žene su na prozore stavljale „store“, a majka zavese. U 
izgovaranju skraćenica muških imena osnovna razlika u Bosni i Srbiji bila je 
slovo &quot;o&quot; kojim su se ta imena završavala umesto &quot;a&quot; kao u 
Srbiji. Majka naprosto nije mogla da izgovara reči na bosanski način pa je našeg 
prijatelja Dušu Stokanovića kojeg su svi zvali Dušo, nazvala Duško - tako 
joj je bilo lakše.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Reč &quot;gotovinar&quot; bila je omiljena reč moje 
majke koju je često upotrebljavala, ne kao čovek koji živi od gotovine, već 
kao neko ko živi na tudji račun, nešto kao parazit. Kad bi se majka ponekad 
žalila da joj ne idu od ruke bosanska jela - sirnica ili burek, otac bi onda u 
šali počeo da nabraja koje sve pite postoje u bosanskom kuharu, pa je redjao: 
&quot;Bazlamača, tirit-pita, razljevuša, razvaruša, šljivopita, rešedija, 
pekmezuša, prijesnac, kupus-pita, maslenica, jajuša, zeljanica&quot; i tako u 
nedogled, sve dok se majka ne bi naljutila, da ne kažem da su meni ovi nazivi 
bili smešni.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Nije bilo te sile ni načina kako bi majka mogla 
progovoriti jekavicom, kao što je bilo prirodno da otac posle tri dana boravka 
u Srbiji govori ekavicom. Majka je tumačila da je to stvar čvrstine karaktera, 
a otac se tome smejao i tvrdio da je to prosto stvar jezičkog sluha - ili ga 
imaš ili ga nemaš, što je svakako bilo donekle tačno, jer majka nije imala 
ni muzičkog ni jezičkog sluha. Ni ona ni njene sestre nisu pevale, dok su otac 
i sva njegova braća bili izraziti &quot;sluhisti&quot;, lepo su pevali svi od 
reda.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Otac gotovo da i nije upotrebljavao turcizme sem onih opšteprihvaćenih 
reči. Pa ipak, tu i tamo, ne suviše često, ocu se omakla poneka turska reč, 
valjda prisećajući se kako ih je u detinjstvu slušao i to neki specifični 
izrazi iz muškog govora. Bile su to reči &quot;efendum benum&quot;, 
&quot;afedersum&quot; i &quot;ačkosum&quot;. Kad je hteo da ukaže počast 
nekom starijem od sebe čoveku koji je držao do toga, obratio bi mu se sa 
efendum benum, ili pak i nekom mladjem, ali to više u šali. Afedersum je retko 
izgovarao, ali samo u slučaju da se za nešto izvine ili opravda, i to pred 
nekim za koga je znao da će ga razumeti. To je uzimao kao poštapalicu, kada mu 
je bilo lakše da se jednom rečju opravda, bez velikih objašnjenja. &quot;Ačkosum&quot; 
i &quot;aferim&quot; su bile reči rezervisane za mene, i to kada sam mu 
donosila djačku knjižicu, uglavnom sa odličnim ocenama. Mada je otac smatrao 
da u školu ne treba ići ako ne možeš biti odličan, ipak, on mi se obraćao 
sa &quot;Ačkosum&quot;, iako ja nisam znala šta to zapravo znači. Shvatala 
sam da je to nešto kao &quot;živela&quot;, ili &quot;čestitam&quot;. Ta tudja 
reč, meni u prvo vreme nerazumljiva, ostala mi je u ušima, izgovorena iz očevih 
usta. Kao i majka, i otac je govorio nekim prečišćenim jezikom, slobodnim od 
turcizama i lokalizama, što je svakako bila posledica dugog života u stranim 
sredinama, druženjem s ljudima iz raznih krajeva. Ipak, otac je sve te reči 
znao, nosio ih je u sebi od svog detinjstva, i u ophodjenju sa seoskim življem 
razumeo je o čemu se radi. Ponekad je otac rado izgovarao reči koje su bile u 
upotrebi samo u Bosni, specifične i poetske. Kad je padao suvi, prhki sitni 
sneg bio je to po ocu &quot;pršić&quot;, a kad je zamrzlo i sve bilo zavejano, 
bio je to &quot;snijeg cjelac&quot;. Majka je sa svoje strane, sasvim sitni 
okruglasti, sneg zvala &quot;cigančići&quot;. Naročito je bio bogat registar 
imena u očevoj glavi kad je reč o bosanskoj kuhinji. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">U očevom rečniku bilo je veoma malo turcizama, ali je 
zato bilo mnogo latinskih izraza za razne bolesti i medicinskih izraza, ponešto 
nemačkih reči i fraza. Jedna dominantna reč je bila - &quot;pacijent&quot;, 
ona je imala poseban naglasak i značenje.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Kad je reč o imenima bolesti koje je otac upotrebljavao, 
pored latinskog naziva postojao je i naš narodni izraz. S majkom i kolegama 
otac je upotrebljavao latinske reči, dok je ženama u dispanzeru i ostalim 
ljudima navodio narodna imena da bi ga razumeli. Tako je struma bila guša, 
urtikarija - osip, pneumonija - upala pluća, pleuritis, - upala porebrice, 
tuberkuloza – sušica, mumps - zaušnjaci, morbile - male boginje ili krzamak, 
pertusis - veliki kašalj, fras je bio fras, difterija isto tako, a reuma - 
reuma. Fleke na glavi - favus, tifus je bio pjegavac ili trbušni, itd.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Ovome želim da dodam onaj fond turskih reči koje sam slušala 
za vreme mojih odlazaka na selo kod babe u Srbiji, a koje u Bosni nisu bile 
odomaćene na isti način. Na neki neobičan način stanovništvo je u Srbiji 
prihvatilo mnoge turske reči, ali malo drugačije nego u Bosni. Ako se pažljivo 
pogleda, bile su to uglavnom reči koje označavaju neke sprave, alatke, zanate 
i slično. Kako kod njih, hvala bogu ili na žalost, nije bilo austrijske 
uprave, to su se turske reči zadržale i za dugo vremena nadživele tursku 
upravu, i to one reči za koje su u Bosni došli noviji, moderniji, švapski 
izrazi. Te iste reči slušala sam ne samo na selu već ih je i moja majka u 
Tuzli i dalje upotrebljavala. Jelo od jaja koje je otac zvao čimbur, majka i 
baba u Debrcu zvale su kajgana - oba izraza su turska, ali majka nikada ne bi 
rekla čimbur. Crveni plod koji nisam volela, otac je zvao paradajz, dok majka i 
baba patlidžan. Kod nas je borovo ili jelovo drvo bilo jelovina, dok je baba to 
isto drvo zvala čamovina (turska reč čam), metak je u Srbiji bio kuršum, 
bosanska pura je u Srbiji bila kačamak. Sva konjska oprema kod babe u Debrcu 
bila je turskog porekla: amovi, dizgini, kajasi, češagija, ular, mamuze, zatim 
razne sprave i alatke - palamari, sulundari, merdevine, basamake, čivije, čekrk, 
ćuskija, bardak, bakrač i tako redom. Zanimanja su bila isto turskog porekla, 
abadžija, ćurčija, kasapin, hamalin, bakalin i druga.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Naše bosansko &quot;friško&quot;, bilo je kod babe, 
taze, u vinogradu su bili čokoti, rakija se pila iz čokanja, a birtija je bila 
mehana ili meana. Kad smo imali pile za ručak, baba je volela da sa mnom lomi 
jadac, volela je batak ili karabatak, ja sam jela samo belo meso - nemoj da ga 
čerečiš, govorila je Majka. Tezga je bila naročito u upotrebi i od toga 
izveden glagol, tezgariti. Moj teča Voja imao je svoj omiljeni izraz 
&quot;Dela, dela&quot; to je opet bilo nešto iz turskog, ne znam šta, ali se 
ne sećam da se govorilo u Bosni. Kod babe su sve stvari imale svoja imena, ali 
kako rekoh često turskog porekla. Sveću je ona stavljala u čirak, (struje 
tada nije bilo na selu), kreč je bio u krečani, salata u činiji, za nju je 
mastionica bila divit, ručna kasa bila je čekmedže, konopac na kojem se suši 
veš bio je jedek, kanta je bila kofa, školske klupe su bile skamije, ostava za 
kukuruz bila je čardak, nešto pokvareno i staro bilo je suruntija, ili 
krntija. Pas je u Debrcu bio ker, a kod nas u Bosni pseto ili pašče.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Moja omiljena zabava bila je da moju šabačku baku - 
Majku, ispitujem da li zna šta znače neke reči, i to turske koje su bile 
odomaćene kod nas u Bosni, a isto tako sam znala da gnjavim tarevačku Nenu sa 
sličnim pitanjima. Obično sam birala vreme kad smo bile same, ja i moja obožavana 
Majka, sedele smo po kišnom vremenu u njenoj lepoj ututkanoj kujnici, kad nisam 
mogla da se igram u avliji.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Majka je pila kafu i htela je po svaku cenu da joj pravim 
društvo. Sipala mi je u najmanju šoljicu kafe i dodavala mleko, ja sam gutala, 
nisam volela kafu, ali ja bih za nju, kako reče Hamlet, progutala i krokodila. 
Tada bi u jednoj opuštenoj, mirnoj atmosferi počinjalo moje anketiranje, koje 
je uglavnom meni bilo zabavno. Znaš li ti majka šta je sakrska, nikad čula, 
govorila je Majka. Pa to je tikvica. A sad nešto što nikad nisi čula i tako 
se to nastavljalo na moje zadovoljstvo.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Majka se čudom čudila gde sam ja nalazila te reči i ko 
to tako govori. &quot;Tako kaže Nena&quot;, na što je majka obično 
odgovarala: &quot;Mi smo ti dva sveta...&quot; Medjutim mnoge turske reči slušala 
sam u Debrcu, ne znajući da su to turcizmi, jer su bile u opštoj upotrebi. 
Tako smo mi govorili djon i podjoniti, a oni pendžeta i pendžetirati, kod nas 
mesar i mesara, a kod njih kasapin i kasapnica. Majka je govorila jedek, za 
konopac na kome se sušio veš, ili jendek, za šanac pored vinograda. Taj isti 
jendek kod nas u Bosni bio je hendek, što je izvorna turska reč. Veliko dvorište 
oko majkine kuće svi su zvali avlija, telefonsku banderu na ulici ispred kuće, 
majka je zvala direk, a velika ostava gde je stajala pšenica i kukuruz, bila je 
po majci čardak, daščana ograda oko majčine avlije, zvala se plot, a sitnija 
od tankih drvenih prečki, bile su filarete. Sve je bilo drukčije, ali je sve 
bilo slično.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Mnogi misle da je ustaška vlast 1941-45. za vreme NDH 
&quot;izmislila&quot; ideju novogovora i uvela u opticaj mnoštvo neobičnih, često 
smešnih i apsurdnih izraza o kojima su se u to vreme pravili vicevi. Medjutim, 
cela stvar je počela mnogo ranije, da bi u današnjim prilikama dobila nove 
oblike i podsticaje.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">S jezikom katoličko-hrvatskog življa upoznala sam se u 
toku moje osnovne škole u Klosteru kod časnih sestara (o čemu je ranije bilo 
reči). Njihov govor bio je, razume se, u osnovi narodni bosanski, ali potpuno 
prečišćen od tudjica, i mnoštvom specifičnih reči koje su bile zamena za 
tudjice svake vrste. Težnja da se dosegne &quot;čist hrvatski jezik&quot; 
datira, verovatno još iz 19. veka kada je započela borba za čistotu jezika. 
Mada su u narod prodrle mnoge turske reči, a kasnije i nemačke, školovani 
ljudi su govorili relativno čistim i lepim jezikom, što ih je donekle 
razlikovalo od pravoslavnih i muslimana. Stvar je, razume se, u domenu 
jezikoslovaca da objasne ovaj fenomen, ali po meni tome je znatno doprinela 
katolička crkva službom božjom na narodnom jeziku kao i propovedima uz naglašeno 
izbegavanje stranih reči bilo čije provenijencije. U tom duhu je uz Crkvu 
delovao i Kloster pa je rečnik časnih sestara - mojih učiteljica - bio u tom 
periodu obrazac govornog stila katoličkog življa u Tuzli. Govor katoličkih 
seljaka, budući izmešani sa ostalima u svojoj neposrednoj okolini, razlikovao 
se od gradskog, sa mnogo starobosanskih i turskih izraza, ali i nekih specifično 
njihovih reči.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">U hrvatskoj govornoj varijanti sve je moralo da dobije 
adekvatan - naš, autentičan izraz, kako bi se odbacila tudjica. Na primer, 
viljuška je bila vilica, kašika - žlica, da bi se izbegao turcizam kaša-kašika. 
Vaspitanje je bilo odgoj, djubre je bilo smeće, kutija-škatulja, makaze su 
bile nožice, djonovi potplate, korpa je bila košara ili kotarica, šamar-pljuska, 
testera-pila, oluk-žlijeb, peškir je bio ručnik, ćošak - ugao bio je kut, 
sprat je bio kat, bašta je bila vrt. Flašica s tintom bila je tintarnica, a 
kod naše kuće mastionica. Sala je bila dvorana, trpezarija-blagovaona, kelner 
je bio konobar, lenjir - ravnalo, direktor je bio ravnatelj, rodle su bile 
sanke, a napolju je bilo van. &quot;Molim van&quot;, deca su se obraćala učiteljici 
kad su htela u WC.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Ladica je bila fijoka, a nazočan je bio prisutan. Ništica 
je nula, ugodno je prijatno, plaza je klizaljka, plazati se to je klizati se i 
mi smo se plazali ili klizali preko cele zime na tim plazama, preko kojih su 
ljudi padali, jer bi ih uvek iznova prekrivao sneg. Opravdanje je bilo ispričnica, 
precrtati-prekrižiti, klavir je bio glasovir, a muzika – glazba. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Tako je došlo do jednostavne činjenice da se jezik 
rimokatoličkog življa razlikovao donekle od jezika srpsko-muslimanskog koji su 
de fakto govorili sličnim jezikom s tim što je mnoštvo turcizama razlikovalo 
govor Muslimana od svih ostalih.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Jedna od reči preuzetih iz nemačkog koja se često 
pominjala u svakodnevnom govoru bila je, hohštapler, koju su naši Bosanci 
izgovarali kao, oštapler, a trebalo je da obeleži ništavnost i bezvrednost 
dotičnog čoveka. Vrhunac smešnog bile su reči koje su ušle u narod i medju 
seljake, pa su ih oni onda pretumbavali kako su hteli. U kraju moga oca, 
posavsko-trebavskom, bila je u opticaju reč &quot;fajn&quot;, direktno preuzeta 
iz nemačkog, što je trebalo da znači dobro i lepo, najviše je bila u 
upotrebi kao &quot;plaho fajn&quot;, ali čak i u stupnjevima poredjenja, pa je 
došlo do krajnjeg izraza &quot;najfainlije&quot;, gde bi čovek morao da se 
smeje nad ovom jezičkom vratolomijom.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Zavičaj jesu brda, doline i reke, ali zavičaj je i 
govorni jezik. I on je prirodna lepota rodnog kraja koja traje i odzvanja u našem 
pamćenju i onda kada smo odatle otišli. Za razliku od mnogih pomodnih, 
prolaznih reči i izraza, bez zvuka i sjaja, taj jezik rodnog kraja bio je lep, 
zvučan i bogat - šarolik kao i sve ostalo u zemlji Bosni. O tom se jeziku, 
njegovim rečima i izrazima mogu pisati naučne rasprave, praviti rečnici i 
leksikoni - oni su bili kako reče Isidora Sekulić, &quot;kulturna smotra 
naroda&quot;.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Kako je došlo do neobične mešavine, 
srpsko-hrvatsko-tursko-nemačke na našem tlu, takodje je stvar za naučno-istorijska 
i lingvistička istraživanja. Tek, može se reći da su sve ove reči ulazile u 
naš govor tokom decenija pa i vekova, nametnute životom, silom, navikom i 
istorijskim menama. Najpre naučene, a posle prihvaćene i odomaćene uvukle su 
se u bosanski govor i stopile se sa njim na način kako to može samo život da 
sjedini i pretopi.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Duh i reč su nerazdvojni. Govorno raznoglasje u našoj 
sredini bilo je u nekoj metafizičkoj harmoniji, svi smo razumeli jedni druge, 
mada nismo upotrebljavali iste reči. Ta harmonija je, mislim proizlazila iz 
mirnodopskog života. Čim je počeo rat 1941. utihnule su reči medjusobnog 
razumevanja, svako je govorio neki svoj jezik, nastupio je muk medju ljudima, 
zapravo započeo je govor smrti.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Kako su se ljudi pozdravljali i to je bilo različito i 
neobično. Stariji ljudi su majku pozdravljali sa &quot;Klanjam se&quot; ili 
&quot;Moj naklon&quot;, mi deca smo starije pozdravljali sa &quot;Ljubim 
ruke&quot;, što je u prolazu zvučalo kao &quot;Ljumruke&quot;. Decu su 
pozdravljali sa, Zdravo, a većina je pozdravljala sa dobar dan, dobro veče i 
dobro jutro. Muslimani su se medjusobno pozdravljali sa &quot;Merhaba&quot; i na 
rastanku sa &quot;Alahimanet&quot;, ujutro &quot;Sabahajrulah&quot;, a uveče 
&quot;akšamhajrulah&quot;.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">U toj čudnoj jezičkoj zbrci snalazio se lukavi dečji 
duh kako je znao i umeo. Majka je pisala pismo i nosila ga na poštu, Nena je 
pismo zvala knjiga, a u Klosteru su sestre, pismo zvale, list. Da li je knjiga 
bila knjiga ili pismo, da li je list bio pismo ili list hartije, nije se bilo 
lako snaći.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Registar jezičkih stilova bio je šarolik i raznovrstan u 
našoj sredini. Jedan primer koji ilustruje naše jezičko šarenilo: tri reči 
za istu stvar - jedni je zovu sedmica, drugi nedelja, a treći hefta. Otprilike 
se unapred znalo ko će upotrebiti koju reč. Srbi - nedelja, katolici - sedmica 
a Muslimani - hefta. Muslimani će još izvesti pridev &quot;heftano&quot;, s 
tim što će i mnogi pravoslavci dati prednost hefti. Tako je bilo i sa mnogim 
drugim rečima pa smo se u našem odrastanju navikavali na razlike i posebnosti 
ne samo u govoru i jeziku već i u drugim domenima života što nas je činilo 
prilagodljivim i prijemčivim za prihvatanje razlika kao našeg sudbinskog 
opredeljenja koje se, eto, zvalo i zove bosansko zajedništvo.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Kao i hefta, ležaj nije bio samo krevet - imao je više 
varijanti: divan, otoman, sećija ili minderluk, sve redom turske reči, dok je 
u opticaju bila i francuska reč kanabe, da bi im se pred rat pridružila nova, 
pomodna reč engleskog porekla &quot;kauč&quot;.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Ljudi su u Bosni govorili &quot;piva&quot;, umesto pivo, 
&quot;daj mi kriglu pive&quot;. Bosanci su govorili „ne godi mi“ a reč 
razgoditi je značila da je neko nešto rasporedio na delove, da mu duže traje.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">U čudnom narodnom govoru Bosanaca, neobrazovani svet je 
govorio &quot;otaj“, i &quot;otal&quot;, &quot;šnjim&quot; i &quot;šnjom&quot;, 
i slično. Odakle si, seljaci su govorili &quot;otkale si&quot;, 
&quot;odavde&quot; je bilo &quot;odavle&quot;, a odande je bilo otale. Veterinar 
je u Bosni bio u to vreme &quot;marveni ljekar&quot; ili &quot;hajvan-hećim&quot;, 
a taj je kod nas bio Bogoljub Jajčanin, simpatični sredovečni veterinar, sa 
veselom i živahnom ženom i dva sina gimnazijalca, Milanom i Ljubišom.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Naš jezik je obilovao raznim uzrečicama, izrazima i 
metaforama koje su bile svojstvene samo bosanskom podneblju. Kad je neko nešto 
voleo bilo je to &quot;duša mi je&quot;, kad je nečeg bilo dovoljno, onda je 
to bilo &quot;u vrh glave&quot;.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Daleko smo od toga da bi se lako mogle iscrpeti sličnosti 
i razlike u našem govoru, sve specifičnosti - turcizmi, germanizmi i ostale 
zavrzlame našeg bosanskog govora. Ovim kratkim uvidom može se donekle dobiti 
slika jezičkog konglomerata sa kojim sam bila suočena u mom detinjstvu.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Koliko je važno kako smo govorili, zanimljivo je i kako 
smo pisali. Ćirilica potiskivana za vreme Austro-Ugarske, stvaranjem zajedničke 
države 1918. ponovo je dobila pravo gradjanstva kao ravnopravno pismo u službenoj 
prepisci i u školama. U prvim razredima osnovne škole u Bosni, učila se 
najpre ćirilica, a u drugom latinica (sem u Klosteru gde smo prvo učili 
latinicu). Svakako, da je u zapadnim i severnim krajevima zemlje dominirala 
latinica, a u južnim i istočnim ćirilica. Bosna kao specifično područje 
odslikavala je nasledjeno stanje iz prethodnog perioda, pa je latinica bila više 
u upotrebi. Moji roditelji, pošto su duže vreme proveli u Beču, pisali su 
latinicom, ali majka je pisma koja idu u Srbiju adresovala i pisala ćirilicom. 
Meni, moram priznati, lakše je išla latinica, tim pre što je 1941. i zakonom 
zabranjena i proterana iz svih škola. Tako je stvorena klima u kojoj je ćirilica, 
vekovno pismo stare Bosne, postepeno potisnuta, mada se posle drugog svetskog 
rata nastojalo sa upotrebom oba pisma.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-bidi-font-size:10.0pt;
mso-ansi-language:HR">Zanimljiva je evolucija naše pismenosti u Bosni, ne samo 
kao istorijski fenomen, već kao dokaz o stalnoj promeni jezika i pismenosti pod 
uticajima sa strane.<o:p>
</o:p>
</span></p>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_25.htm"><b>Prethodna strana</b></a></TD>
<TD><a href="248_27.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

