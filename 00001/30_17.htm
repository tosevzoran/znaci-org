<html>
<head>
<meta http-equiv="Content-Type" content="text/html; charset=utf-8">

<title>priprema</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>priprema</b><br>


<CENTER><TABLE border="1"><TR><TD><a href="30.htm"><b>Sadr&#382;aj</b></a></TD>
<TD><a href="30_16.htm"><b>Prethodni dokument</b></a></TD>
<TD><a href="30_18.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<table style="float:right" width="280"><tr><td>
<img src="http://www.theoi.com/image/K20.1BMousa.jpg" width="280">
</td></tr>
</table>
Pre 69 godina u Rudom je formirana Prva proleterska brigada. Bilo je to izuzetno teško i komplikovano vreme, puno nedoumica. Međutim, tu ljudi - partizani - nastavili su odlučno svojim putem, i uskoro se sve počelo razbistravati, i izgledati bolje. Došla je pobeda. Bio je kanda i neki napredak. Štaviše, po nekima, zlatno doba. 
<p>Ipak, istorija je napravila još jedan salto. Danas se u Rudom bivša ulica Prve proleterske zove 
ulica đenerala Draže, a mi smo se kao društvo, po mnogim relativnim pokazateljima, vratili smo se tamo gde smo bili i pre 1941 - u stadijum zapuštene, siromašne i korumpirane daleke periferije civilizovane Evrope.</p> 
<p>Da li je sve između bio samo san? Treptaj oka Klio, umorne muze istorije?</p>
<p>Kao prilog razmišljanju o tim večitim temama, nudim par činjenica i refleksija o ljudima i dobu. Naročito ljudima.</p>
<p>Te 1941. je, kao što znaju vrapci na grani, došao fašizam i rat. Borba je počela sa verom i pouzdanjem da će svi narodi ustati protiv zlikovaca, i naročito sa pouzdanjem u snagu Crvene armije. Ideja je bila da se, u tradiciji <a href="http://en.wikipedia.org/wiki/Popular_front">narodnog fronta</a>, stvori borbeno narodno jedinstvo.</p>
<table style="float:left" width="280"><tr><td>
<img src="/images/20664.jpg" width="280">
</td></tr>
</table>
<p>Međutim, do decembra 1941. po oba ova pitanja stvari su krenule naopako. Niti je druge zemlje (osim jugoslovenskih) zahvatio široki narodni ustanak, niti je u samoj Jugoslaviji očuvano jedinstvo protiv okupatora i pomagača. Tu se nameće ono dobro poznato, bezbroj puta raspravljano pitanje: da li je trebalo nastaviti brobu uprkos svemu. Pogotovo s obzirom da su se početne pretpostavke pokazale neosnovanim. Da li je dakle narodnooslobodilačka borba u jednoj zemlji moguća?</p>
<p>Nezavisno od širih teorijskih razmatranja, u konkretnim okolnostima i na konkretnom slučaju Jugoslavije, pokazalo se da jeste.</p>
<p>21. decembra 1941. stvorena je prva operativna jedinica buduće armije, Prva proleterska brigada. Tokom 1942. formirano je još 36, a 31. decembra 1943. bilo ih je već 102, organizovanih u 26 divizija i 9 korpusa.</p>
<table style="float:right" width="400"><tr><td>
<img src="/images/12600.jpg" width="400"><br>
<center><b>2. bataljom Prve proleterske 1944.</b></center>
</td></tr>
</table>
<p>Ove snage su već tokom 1942. uspele da poraze, rastroje snage NDH i proteraju ih sa većeg dela njene teritorije, dokazavši tako nesposobnost za život ove kvazi-države. Time su znatno smanjeni, teritorijalno i brojčano, ustaški pokolji. Na početku, Nemci su planirali samo jednu nekompletnu diviziju za pomoć snagama NDH (<a href="http://sr.wikipedia.org/wiki/718._%D0%B4%D0%B8%D0%B2%D0%B8%D0%B7%D0%B8%D1%98%D0%B0_%28%D0%9D%D0%B5%D0%BC%D0%B0%D1%87%D0%BA%D0%B0%29">718</a>). Do kraja 1942. na teritoriji NDH već je bilo 7 nemačkih divizija, a u decembru 1943. 13, uz 5 samostalnih pukova, u sastavu <a href="http://www.lexikon-der-wehrmacht.de/Gliederungen/Heeresgruppen/HeeresgruppeF.htm">2. oklopne amije</a>.</p>
<p>Uprkos tome, krajem 1942. NOVJ je držala prostranu slobodnu teritoriju od Karlovca do sliva Neretve. Krajem 1943, nakon bezbrojnih nemačkih operacija uz korišćenje snaga NDH i četnika, ta slobodna teritorija bila je još veća, zahvatajući znatne delove Hrvatskog primorja, Dalmacije, Slovenije, severozapadne Hrvatske, Slavonije, istočne Bosne, Hercegovine, Sandžaka i Crne Gore.</p>
<p>NOVJ je, s obzirom na postojeće okolnosti, razvila specifičnu ratnu veštinu, koju su i Nemci shvatili veoma oziljno, i detaljno proučavali. Uprkos brojčano i naročito tehnički nadmoćnim nemačkim snagama, i brojnim operacijama protiv nje, NOVJ je opstala i sačuvala svoju ofanzivnost i manevarsku sposobnost. Već krajem 1943. uspostavila je čvrste veze i koordinaciju sa Saveznicima u Italiji, i vodila sa njima koordinirane akcije. Tokom 1944. osvojila je značajno uporište i u Srbiji, i krajem septembra povezala se sa Crvenom armijom na bugarskoj granici. Od tog trenutka NOVJ (kasnije JA) držala je svoj deo savezničkog fronta u Evropi, na spoju Crvene armije i zapadnih saveznika. Protiv sebe je imala nemačku <a href="http://www.lexikon-der-wehrmacht.de/Gliederungen/Heeresgruppen/HeeresgruppeF.htm">Armijsku grupu "F",</a>sa svojih dvadesetak divizija.</p>
<p>Prodor 57. armije CA kroz severnu Srbiju uz asistenciju NOVJ ostavio je <a href="http://www.lexikon-der-wehrmacht.de/Gliederungen/Heeresgruppen/HeeresgruppeF.htm">AgF</a> s boka i otvorio operativnu mugućnost u južnoj Mađarskoj. Nakon forsiranja Dunava 11. novembra 1944. od strane CA i 51. divizije NOVJ, u Baranji i jugozapadnoj Mađarskoj rasplamsala se bitka koja će postati centralna i ključna u toj fazi rata, i koja će potrajati do poslednje dekade marta 1945. U decembru 1944, kad je ta bitka rešavana, u njoj su učestvovale samo dve divizije Komande Jugoistoka - ostalih 15 (17) bilo je u Jugoslaviji. Na taj front Nemci su dovlačili snage AgC (<a href="http://www.axishistory.com/index.php?id=780">44</a>, <a href="http://www.lexikon-der-wehrmacht.de/Gliederungen/Heeresgruppen/HeeresgruppeC.htm">71</a>, <a href="http://www.lexikon-der-wehrmacht.de/Gliederungen/Heeresgruppen/HeeresgruppeC.htm">710</a>. divizija), zapadnog fronta (<a href="href">6. oklopna armija</a>) i istočnog fronta (<a href="http://www.lexikon-der-wehrmacht.de/Gliederungen/Heeresgruppen/HeeresgruppeMitte.htm">IV oklopni korpus</a>). Međutim, zahvaljujući aktivnosti NOVJ/JA, snage AgF ostale su im nedostpune. Otuda, NOVJ/JA nije samo pasivno participirala u ratnim operacijama, nego je u njima odigrala značajnu ulogu.</p>
<table style="float:right" width="500"><tr><td>
<img src="/images/20662.jpg" width="500"><br>
<center><b>Odlučujuća faza velike bitke u Mađarskoj - decembar 1944. <br>To što su repovi AgF duboko zavučeni u Crnu Goru (21. korpus) i dolinu Zapadne Morave (34. korpus) ne znači da oni žele da budu tamo dok se odlučuje bitka u južnoj Mađarskoj, nego da ih je NOVJ tu privezala. 21. korpus je tek 18. 12. uspeo da se uz pomoć 91. korpusa probije iz okruženja. Tog dana u Ratni dnevnik AgF je upisano: <a href="/00001/4_12_4_218.htm">Posle borbi, koje su trajale nedeljama, protiv žilavog neprijatelja, klinovi napada 21. brdskog armijskog korpusa i 91. armijskog korpusa za specijalnu namenu spojili su se na dan 18. 12. u 12.30 časova između Kolašina i Mojkovca.</a></b></center>
</td></tr>
</table>
<p>S obzirom na ljudske, i posebno materijalne resurse, jugoslovensko aktivno učešće i značajan uticaj na tok rata je jedna gotovo neverovatna i fascinantna činjenica. To malo čudo zasnivalo se na organizacionoj formi brigade, i počelo je od formiranja Prve proleterske brigade. Partizanska brigada je bila nezavisna, ujedno samodovoljna ali i široko kompatibilna ofanzivna formacija, koja je, s obzirom na svoje manevarske sposobnosti i unutrašnju koheziju, bila praktično neuništiva. To je bilo moguće otuda što je ona bila specifična vojna formacija koja je ujedno bila i zajednica života i čvrstih međuljudskih veza. Samo tako mogla se preživeti dugotrajna borba, najčešće bez podrške drugih rodova, i bez spoljašnjeg izvora snabdevanja oružjem i municijom. Ne samo preživetni, nego i pobediti. Na primer, Prva proleterska je u 1.240 ratnih dana imala 530 većih i manjih borbi, što znači da je gotovo svaki drugi dan provela u borbi. Dani koji nisu provedeni u borbi, najčešće su bili provedeni u iscrpljujućim marševima.</p>
<p>Ta borba je zasnovana, s jedne strane, na vanrednim ljudskim naporima i požrtvovanju, a sa druge, na pouzdanom, inteligentnom i organizovanom funkcionisanju. Borci NOR-a kroz te napore i pobede izgradili su svest o zajedništvu, svest o napretku za sve i društvenim promenama kojima teže, kao i veru u sebe i samopouzdanje. Ta svest i vera očuvala ih je kroz posleratna skretanja i vrludanja, i odlučujuće doprinela tome da je njihov zajednički projekat - socijalistička Jugoslavija - brzo napredovao u svakom pogledu, i posle nekih tridesetak godina, od krajnje zaostale evropske periferije postao moderna zemlja sa vrlo visokim kvalitetom života.</p>
<p>To je međutim izazvalo i rastuće otpore, pa su sledeće generacije uspele da tu zemlju vrate na početak, u stadijum zapuštene, siromašne i korumpirane daleke periferije Evrope. </p>

<CENTER><TABLE border="1"><TR><TD><a href="30.htm"><b>Sadr&#382;aj</b></a></TD>
<TD><a href="30_16.htm"><b>Prethodni dokument</b></a></TD>
<TD><a href="30_18.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

