<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_78.htm"><b>Prethodni dokument</b></a></TD>
<TD><a href="40_80.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">PLANOVI 
OZNE ZA HVATANJE MIHAILOVIĆA<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Dok 
je tako Mihailović bio zabavljen i dok je borbena jakost i borbeni duh četničkih 
snaga sve više slabio zbog loše opskrbe hranom i zbog nedostatka smještaja, 
tifusa i drugih bolesti, te unutarnje nesloge oko toga što dalje činiti u 
beznadnom položaju, NOVJ je održavala stanovit vojni pritisak na četničke 
snage gdje god su bile smještene. Vršili su sistematsku propagandnu kampanju 
smišljenu da potkopa moral četnika i drugih antikomunističkih snaga, stalno 
produžujući rok amnestije i obećavajući onima koji pređu u jedinice NOV i 
POJ da će zadržati čin. A čitavo vrijeme razmišljali su na koji će način 
napokon onemogućiti sve svoje protivnike. Mihailović je, naravno, bio 
specijalni slučaj i planovi namijenjeni njemu i njegovim četnicima nisu nužno 
bili jednaki onima za druge domaće antikomunističke snage. Na sastanku koji je 
krajem 1944. održan u Beogradu, rukovodioci snaga sigurnosti nove Jugoslavije 
odlučili su, čini se, da u završnoj fazi rata unište sve svoje unutrašnje 
neprijatelje. Poteškoće sa zapadnim Saveznicima, u posljednjim tjednima rata, 
osobito s Britancima oko Istre i Trsta, te opasnost da bi antikomunističke 
snage, ako pobjegnu, mogle u budućnosti biti upotrijebljene protiv nove 
Jugoslavije, bez sumnje su učvrstile takvu odluku. Pišući već citirani niz 
članaka o hvatanju Mihailovića, Banović i Stepanović sumiraju te odluke 
ovako:<o:p>
</o:p>
</span></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">Krajem 
decembra 1944. godine, dok su na Sremskom frontu plamtele najžešće bitke, održano 
je u Beogradu savetovanje načelnika Ozne iz ćele Jugoslavije. Na tom 
savetovanju kojim je rukovodio Aleksandar Ranković kao član Vrhovnog štaba 
Narodnooslobodilačke vojske Jugoslavije, glavna tema razgovora bila je izrada 
plana za dalju borbu protiv kvislinških jedinica i njihovih ostataka u našoj 
zemlji. »Sa okupatorom je svršeno« - rekao je Aleksandar Ranković. -»Danas 
ili sutra nijedan okupatorski vojnik neće ostati na teritoriji naše zemlje i 
mir je veoma blizu, ali za oficire Ozne ostaje teška i uporna borba protiv domaćih 
izdajnika. U toj borbi mi ćemo kao i dosad imati neizmernu pomoć našeg naroda 
i narodne vlasti, naše vojske, a posebno Korpusa narodne odbrane i Narodne 
milicije.« Jedan deo odmetničkih bandi, naglasio je Ranković, pokušaće da 
se domogne granice i inostranstva u kome bi na razne načine dejstvovao protiv 
Jugoslavije, a drugi će težiti da ostane u zemlji, da bi drugim sredstvima 
pokušao da poremeti njen razvoj. Bande u zemlji moraju biti razbijene i uništene 
u oružanim akcijama. S druge strane, u kvislinškim jedinicama koje se povlače 
ima dosta i nevinih ljudi, mobilisanih ili zavedenih, koji ne bi morali da beže 
iz svoje otadžbine da se potucaju i propadaju po svetu, niti u samoj zemlji da 
odgovaraju za svoje ratne zablude. A sa zločincima, bilo da budu zarobljeni u 
završnim borbama, na putevima svog povlačenja bilo po završetku rata, mora se 
postupiti onako kako su oni i zaslužili.<o:p>
</o:p>
</span></i></p>
<p class="MsoNormal" style="margin-left:10.0mm;mso-pagination:widow-orphan"><i><span lang="HR" style="mso-ansi-language:HR">Diskusija 
vođena o povlačenju kvislinških jedinica uopšte, pokazala je da neke tako 
odmiču s Nemcima da ih neće biti mogućno zadržati. Među većim grupacijama, 
zaostalim u domašaju vojske i Ozne bili su i četnici Draže Mihailovića. O 
likvidaciji četničkih jedinica govorilo se posebno.<sup>28</sup></span><o:p>
</o:p>
</i></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">28 
Banović i Stepanović, u <i>Politici </i>od 5. augusta 1962. OZNA je Odjeljenje 
zaštite naroda, ime koje je tada nosila jugoslavenska policija.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Odluka 
da se unište domaći neprijatelji koji su mogli biti opasni za novu vlast, koja 
je donesena na opisanom sastanku Rankovića s njegovim najužim suradnicima u 
decembru 1944, bila je jedna od politički dalekosežnih odluka uoči kraja 
rata. Osim citiranog mjesta iz <i>Politike, </i>pisci u Jugoslaviji podrobnije o 
tome nisu pisali ali se iz jedne epizode memoara Svetozara Vukmanovića Tempa, 
načelnika političke uprave Jugoslavenske armije od 1944. do 1948. i člana 
najužeg rukovodstva KPJ, može zaključiti da su za spomenutu odluku znali (ili 
je možda odobrili) bar neki najviši jugoslavenski rukovodioci tog razdoblja.<sup>29</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">29 
Svetozar Vukmanović Tempo na str. 11 — 14 druge knjige svojih memoara <i>Revolucija 
koja teče </i>spominje kako je njegov brat Luka, pravoslavni vjeroučitelj i 
ideološki protivnik komunista, bio zarobljen krajem rata, na bijegu iz zemlje s 
grupom Đurišićevih četnika, negdje u Sloveniji. Tempo je bio obaviješten o 
tome, pretpostavljao je koja sudbina čeka brata, ali nije ništa poduzeo da ga 
spasi, jer je brat bio ideološki neprijatelj. Luka je strijeljan još istoga 
dana kad je i zarobljen. Uništenje velikog dijela hrvatske kvislinŠke vojske, 
također krajem rata na granici Slovenije prema Austriji, bit će raspravljeno u 
drugoj knjizi moje trilogije <i>Rat i revolucija u Jugoslaviji 1941 - 1945.</i><span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ali 
kolikogod bile neodređene okolnosti koje su dovele do odluke, njeni rezultati 
mogu se obilno potvrditi: o konkretnim mjerama poduzetim za izvršenje politike 
uništenja domaćih neprijatelja u ovom slučaju generala Mihailovića i 
njegovih četnika - postoji masa svjedočanstava iz kojih možemo izvesti prilično 
potpunu sliku o cijelom procesu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Iako 
je NOVJ temeljito porazila četnike kad su im ovi pokušali oduzeti Tuzlu, 
zadnjeg tjedna u decembru, izgleda da nisu ni mogli ni htjeli početkom 1945. 
krenuti u jedan sveobuhvatan napad na četnike. Razlog tome treba dijelom tražiti 
u činjenici da je glavnina snaga NOVJ bila angažirana u borbi protiv Nijemaca 
u povlačenju na drugim mjestima, uglavnom na Srijemskom frontu, u Hercegovini i 
jugoistočnoj Bosni, ali su također bili vrlo oprezni u poduzimanju operacija 
na području Sarajeva i uzduž rijeke Bosne prema Bosanskom Brodu, gdje su jake 
njemačke snage štitile povlačenje svojih trupa s Balkana i služile kao zaštita 
četnicima. Povrh toga, čini se da se htjelo uljuljati četnike u osjećaj 
relativne sigurnosti i zadržati ih u sjeveroistočnoj i na sjeveru srednje 
Bosne. Zbog toga su jedinice NOVJ planirale dugoročnu operaciju protiv 
Mihailovića i to u vrijeme koje sami odaberu, s najmanje napora i krvi. Računalo 
se da bi za cijeli plan trebalo nekoliko mjeseci, a imao je u sebi nešto 
fantastično.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Krajem 
decembra, jugoslavenska policija počela je postavljati Mihailoviću dobro smišljenu 
zamku. Umjesto da ga zajedno s njegovim snagama potiskuje srema granici u 
Sloveniju, ili da ga potakne na odluku da prihvati evakuaciju na Zapad zračnim 
putem, ona će ga namamiti da ostane negdje usred zemlje. Tada će<i> </i>ga u 
pravo vrijeme moći ili uništiti ili uhvatiti živa da mu se sudi. Plan koji 
je, čini se Ranković imao pod svojim direktnim nadzorom, bio je brižljivo smišljen 
i izrađen, te jednako pomno izvršen.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kasno 
u decembru 1944. jugoslavenska milicija opkolila je u jednom selu u zapadnoj 
Srbiji kapetana Predraga Rakovica, jednog od vodećih četničkih komandanata 
koji je ostao u Srbiji nakon četničkog povlačenja u Sandžak i stočnu Bosnu, 
te nekolicinu njegovih ljudi. Pomoću varke naveli su njegove ljude da se 
predaju, ali Raković je izvršio samoubistvo. Kod njega je milicija pronašla 
šifru, a kraj njega uređaj kojim se služio za radio-vezu s Mihailovićem. 
snage sigurnosti već su otprije imale u svojim rukama dva bivša četnička 
radio-telegrafista, kao i bivšeg četničkog oficira majora Trifuna Ćosića, i 
policija je upotrebljavajući obećanja i pritisak pridobila jednog 
radio-telegrafistu da aspostavi vezu sa Mihailovićem. Radio-telegrafist se 
pretvarao kao da poruke š</span><span lang="DE" style="mso-ansi-language:DE">alje</span><span lang="HR" style="mso-ansi-language:
HR"> neka mala četnička jedinica pod komandom majora Ćosića, koja je još 
uvijek na slobodi i operira u Srbiji. Služeći se ovom metodom, služba 
sigurnosti počela je početkom januara 1945. slati Mihailoviću lažne 
informacije o općim prilikama u<i> </i>Srbiji i o navodnim operacijama četničke 
grupe koju vodi Ćosić. Mihailović, koji je kao iskusni obavještajni oficir 
uvijek sumnjao u svakoga, potrudio se da provjeri ovu novu vezu, ali s vremenom 
je stekao uvjerenje da saobraća s dobronamjernom četničkom grupom i 
radio-stanicom, i od tad pa nadalje situaciju su kontrolirale snage sigurnosti. 
Udica je izdržala sve do njemačke kapitulacije. Čak i nakon nje. Čitav 
pothvat je bio smišljen tako da Mihailovića hrani lažnim informacijama koje 
su nagovještavale, ohrabrujući ga sve više, da u Srbiji postoji snažan 
podzemni val protiv novog komunističkog režima. Navodna četnička jedinica 
majora Ćosića opisana mu je kao da vodi male operacije protiv partizanske 
milicije i sabotira linije komunikacija; govori se da mnogi vojnici dezertitaju 
iz jedinica NOVJ i pridružuju se četnicima. Rečeno mu je preko radija da 
postoji stvarna prilika za organiziranje antikomunističke pobune u Srbiji, jer 
su teror i pogreške novog režima produbile stara neprijateljstva i stvorile 
mnogo novih neprijatelja, ali da bi četničke snage uspjele treba im jako i 
iskusno vodstvo. Mihailović je za uzvrat »majoru Ćosiću« davao razne 
savjete, a nekoliko drugih četničkih vojnih rukovodilaca također su istom 
radio-vezom slali poruke u Srbiju.<sup>30</sup> U svjetlu kasnijih događaja 
postaje jasno da su od januara do sredine aprila 1945. ove poruke iz Srbije bile 
od velike važnosti zbog utjecaja na Mihailovićeve odluke.<sup>31</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">30 
O ovome vidi Banović i Stepanović, u <i>Politici </i>od 5, 16, 21. i 22. 
augusta 1962.<span style="letter-spacing:-.05pt"><o:p>
</o:p>
</span></span></p>
<span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">31 Tobožnje informacije, koje je Mihailović primao u tim izvještajima, 
odražavaju se u njegovim saopćenjima svojim predstavnicima u inozemstvu i 
Ljotiću. Vidi npr. njegovu poruku od 21. marta 1945. svojim predstavnicima u 
inozemstvu u Jovan Đonović, »Izvještaji generala Mihailovića iz kraja 1943. 
i 1944. godine«, str. 71, te njegove radiotelegrame od 1. i 11. aprila Ljotiću, 
u Kostić, str. 237 - 239.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_78.htm"><b>Prethodni dokument</b></a></TD>
<TD><a href="40_80.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

