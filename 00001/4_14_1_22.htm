<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>     
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_21.htm"><b>Prethodni dokument</b></a></TD><TD><a href="4_14_1_23.htm"><b>Sledeći dokument</b></a></TD></TR></TABLE></CENTER>    
<p class=BELITASTER>
<table width="100%">
<tr>
<td vAlign=Top>
<br>

<p align="center"><strong>PISMO KOMANDANTA ČETNIČKIH ODREDA ČAČAK OD 6. NOVEMBRA 1941. POLITIČKOM KOMESARU ČAČANSKOG NOP ODREDA POVODOM SUKOBA IZMEĐU ČETNIKA I PARTIZANA<sup>1</sup></strong></p>     
<p>Ratku Mitroviću.<sup>2</sup> &#8212; U toku 3. ov. mes. a pod utiskom sukoba i uspeha partizana oko Požege,<sup>3</sup> komanda partizana u Čačku izdala je letak4 u kome je pukovnika Dražu Mihailovića nazvala nemačkim plaćenikom; ovo jedino zato da bi verovatno još lakše, koristeći poverenje vojnih četnika, partizani zgrabili vlast potpuno u svoje ruke.</p>     
<p>Štab partizana je ovo pripremao još 10. dana ranije, izvlačeći svoje jedinice potajno sa fronta &#8212; Kraljevo. (Kapetan poginuo u Požezi).</p>     
<p>Na dan 4. ov.m. zloupotrebivši poverenje Četnika, partizani u Čačku     
  su razoružali odred od 100 ljudi (četnika), kojom prilikom je poginulo     
  više naših ljudi i tom prilikom zauzeli Čačak.<sup>5</sup> Istoga dana jedinice     
  partizana otvorile su vatru iz mitraljeza na odred četnika koji je     
  trebao da uđe u Čačak, kojom je prilikom teško ranjen 1 oficir i više     
  vojnika. Istoga dana partizani su pohapsili sve porodice četnika u     
  Čačku i 7 oficira koji su zaostali u gradu.6</p>     
<p>Od strane komandanta četničkih odreda7 naređeno je izvršenje     
  represalija u koliko ih partizani izazivaju. Tako je 4. ov.m. preduzeto     
  razoružavanje partizana da se dostigne cifra 100 ljudi; takođe su     
  preduzete vojničke mere da se povrate gradovi Užice, Požega i Čačak. Za     
  nešto više od 24 h rezultati represalija doneli su neverovatne     
  rezultate, i opšte narodno odobravanje tako:</p>     
<p>&#8212;&nbsp; zauzeti su Užice i Požega;<sup>8</sup></p>     
<p>&#8212;&nbsp; opkoljen Čačak;</p>     
<p>&#8212;&nbsp; razoružano i zaplenjeno 1 tenk,9 1 baterija10 i oko 500 ljudi oko Čačka (mnoge su se jedinice same predale);</p>     
<p>&#8212;&nbsp; zarobljen je komandant Momčilo Radosavljević,11 koji se držao kao taoc za pohapšene oficire.</p>     
<p>Komanda jugoslovenskih četnika, izjavljuje da ne želi uopšte sukob     
  sa partizanima u koliko se njihov rad svodi samo na borbu protiv     
  okupatora.</p>
<p>Vodeći partizanski krugovi, naročito oni oko Kraljeva mogli su se u     
  toku 30 dana potpuno uveriti u iskrenost i borbu četnika protiv     
  okupatora. Međutim u cilju isključivanja vojnih četnika iz borbe, baš     
  te vodeće ličnosti partizana nazvale su srpske oficire petokolonašima,     
  ma da su lično gledale kako se srpski oficiri ističu u borbi ispred     
  svojih jedinica i ginu za slobodu. Ova nerazumna propaganda kod svojih     
  ljudi ne vodi uzajamnom poverenju i lojalnosti.</p>     
<p>Dostavljajući gornje izjavljuje se da vojno četništvo ne želi borbu     
  sa partizanima, ali će se u buduće na svaku nelojal-nost odgovarati     
  desetostruko.</p>
<p>Ratko Mitrović, može da dođe na pregovore u Zablaće; život će mu biti apsolutno zagarantovan.</p>     
<p align="center">Ađutant</p>
<p align="center">poručnik, <strong>Drag.12 M. Topalović</strong></p>     
<p align="center"> Komandant, </p>
 <p align="center">major, <strong>Rad. D. Đurić</strong></p>     
 <p>&nbsp;</p>
<b class=medtxt><p><sup>1</sup> Original (pisan, olovkom, ćirilicom) u Arhivu VII, Ča, k.     
  15a, reg. br. 19/3. Dokumenat je bez datuma, ali se na osnovu     
  raspoloživih izvora može zaključiti da je pisan 6. novembra (vidi dok. br. 20, nap. 3, dok. br. 21&#8212;25).</p>     
<p><sup>2</sup> Tada bio sekretar Okružnog komiteta KPJ za Čačak i politički komesar Čačanskog NOP odreda &#187;Dr Dragiša Mišović&#171;. Nemci su ga uhvatili i obesili u Čačku 11. decembra 1941; narodni heroj.</p>     
<p><sup>3</sup> Nastavljajući gonjenje četničkih snaga posle njihovog neuspelog napada na Užice (vidi dok. br. 13. i 18), partizanske snage su 3.  novembra 1941. posle podne zauzele Požegu. Nakon toga je VŠ NOPOJ četnicima ponudio pregovore radi sklapanja sporazuma čije su osnovne     
  tačke bile: obustavljanje neprijateljstava, formiranje zajedničke     
  komande i obrazovanje mešovite komisije za ispitivanje uzroka i krivaca     
  za sukob. Na toj osnovi sklopljeni sporazum Draža Mihailović je otkazao     
  i 5. novembra uputio ultimatum VŠ NOPOJ da partizani napuste Požegu     
  (Arhiv VII, Ča, k. 127, reg. br. 43/10). VŠ NOPOJ nije prihvatio     
  četnički ultimatum, već je svojim jedinicama naredio da nastave borbu     
  protiv okupatora i preduzmu čišćenje požeškog i užičkog sreza od     
  četnika (Zbornik NOR-a, tom I, knj. 1, dok. br. 72). Pored navedenog,     
  vidi Zbornik NOR-a, tom I, knj. 1, dok .br. 70; V. Dedijer, Dnevnik I, str. 53; dr J. Marjanović, Ustanak u Srbiji, str. 343; N. Ljubičić i     
  dr., n. d., str. 222&#8212;230.</p>     
<p><sup>4</sup> Vidi dok. br. 21, nap. 16.</p>
<p><sup>5</sup> Vidi dok. br. 21, nap. 9.</p>
<p><sup>6</sup> i 11 Vidi dok. br. 21, nap. 13 i 14.</p>
<p><sup>7</sup> Draža Mihailović.</p>     
<p><sup>8</sup> četničke snage nisu uspele da zauzmu Užice (vidi dok. br     
  18); Požega je od četničkih snaga oslobođena 3. novembra 1941 (vidi     
  nap. 3).</p>     
<p><sup>9</sup> i <sup>10</sup> Vidi dok. br. 20, nap. 4. 12 Dragomir.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_21.htm"><b>Prethodni dokument</b></a></TD><TD><a href="4_14_1_23.htm"><b>Sledeći dokument</b></a></TD></TR></TABLE></CENTER> 
</body>