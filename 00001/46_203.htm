<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_202.htm"><b>Prethodni dokument</b></a></TD>
<TD><a href="46_204.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading51" style="text-align: justify; line-height: normal; mso-pagination: widow-orphan lines-together; page-break-after: avoid; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><a name="bookmark167"><span lang="HR" style="mso-fareast-language:HR" class="Heading512">Sedam 
dana poslije rata - poslednji raport iz Blajburga</span></a></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">&nbsp;<o:p>
</o:p> 
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Nakon  
što je utvrđeno da se brojne ustaške snage nalaze na prostoriji Dravograd -  
Guštanj - Poljana - Blajburg, Štab 12. udarne divizije izdao je naređenje štabovima  
brigada da presjeku i blokiraju komunikaciju Dravograd - Blajburg. Dvanaesta  
proleterska NOU brigada dobila je zadatak da izvrši pokret pravcem: Glajhšteten  
- Zbilsfild - Marberg, Osječka i 4. brigada kretale su se istim pravcem kao i  
12. proleterska brigada. U toku 14. i 15. maja do 12 sati 12. proleterska je  
izvršila dubok desni bočni obilazak ustaških snaga kroz Lobodsku dolinu u  
Koruškoj. Taj duboki obilazak izvršen je usiljenim maršem pravcem Lobod -  
Zberdorf - Blajburg.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a>  
Nakon što je 51. vojvođanska divizija potpuno zatvorila dravogradski pravac,  
8. ustaška divizija, kojom je komandovao ustaški general Zvonko Sudar, vodila  
je 13. maja 1945. žestoku borbu sa partizanskim snagama u rejonu Dravograda.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Tom  
prilikom 6. i 12. brigada 51. divizije bile su prisiljene da se povuku na lijevu  
obalu Drave. Pošto nisu uspjele da se probiju preko dravskog kamenog mosta,  
ustaške snage su u noći 13/14. maja donijele odluku da se probiju jugozapadno  
od Drave pravcem: Guštalj - Poljana - Blajburg, i da se predaju Britanskom  
okupacionom korpusu.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a>  
Tomšičeva brigada 14. slovenačke divizije i 2 brigade 51. vojvođanske  
divizije, nisu bile u stanju da zaustave ogromnu masu od preko 90.000 ustaša.  
Nakon proboja, ogromna masa ustaša uspjela je da uđe na teritoriju Austrije na  
dubinu 4-5 km, tj. do samog ulaza u Blajburg. U Blajburgu se nalazila 1  
tenkovska četa britanskog 55. okupacionog korpusa, koji je okupirao Korušku.  
Poslije dolaska u Blajburg, ustaški general Herenčić i Gregorič tražili su  
pregovore s Englezima.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Engleski  
major, vjerovatno komandir izviđačke grupe, saopštio je ustaškim generalima  
da se iza njegove jedinice nalaze partizani i obećao da će 15. maja situacija  
biti povoljnija, tj. da će moći ići dalje prema Gracu. U toku 14. maja ustaške  
snage provele su u Poljani stiješnjenoj između Karavanki površine 3-5 km<sup>2</sup>  
sa veoma suženim vrhom na samom ulazu u Blajburg. Istovremeno, 12. proleterska  
brigada, koja se kretala obilaznim pravcem i usiljenim maršem, vodila je  
odsudnu bitku s vremenom. Njen zadatak je bio da, prije nego što ustaške snage  
napuste Blajburšku kotlinu, stigne u Blajburg.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character: 
footnote">[3]</span></sup></a> Između 12 i 13 sati 15. maja 1945. kada se  
rezultati pregovora između ustaških generala i engleskog generala s jedne  
strana i predstavnika Komande 3. jugoslovenske armije, potpukovnika Milana </span><span lang="DE" style="font-size:12.0pt;mso-ansi-language:DE;mso-fareast-language:DE" class="Bodytext30">Baste</span><span lang="DE" style="font-size:12.0pt;mso-fareast-language: 
DE" class="Bodytext30"> </span><span lang="HR" style="font-size:12.0pt;
mso-fareast-language:HR" class="Bodytext30">sa druge strane nisu mogli  
naslutiti, sa sjeverozapadne strane pored zgrade u kojoj su vođeni pregovori,  
prošla je 12. proleterska NOU brigada sa 1.800 boraca, dobro naoružanih i sa  
veoma dobrim vojničkim izgledom. Konačno, bitku sa vremenom dobila je 12.  
proleterska NOU brigada. Time je zapečaćena sudbina ustaškoj grupaciji od oko  
92.000 ljudi i oko 15.000 crnogorskih četnika. Od dolaska 12. proleterske u  
Blajburg, odnos britanskog generala prema zahtjevima potpukovnika Milana </span><span lang="DE" style="font-size:12.0pt;mso-ansi-language:DE; 
mso-fareast-language:DE" class="Bodytext30">Baste</span><span lang="DE" style="font-size:12.0pt;mso-fareast-language:DE" class="Bodytext30"> 
</span><span lang="HR" style="font-size:12.0pt;mso-fareast-language:
HR" class="Bodytext30">bio je korektan i principijelan. On je obećao pomoć u  
tenkovima i avionima, a ustaškim generalima Herenčiću i Gustoviću rekao da  
se mogu predati samo savezničkoj Jugoslovenskoj armiji.</span><span lang="HR" style="font-size: 
12.0pt"><o:p>
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Posljednji  
razgovor sa 16 ustaških generala vodio je </span><span style="font-size:12.0pt;mso-ansi-language:EN-US" class="Bodytext30">Milan</span><span style="font-size:12.0pt" class="Bodytext30">  
</span><span lang="HR" style="font-size:12.0pt;mso-fareast-language:
HR" class="Bodytext30">Basta između 14 i 16 sati. Tim razgovorima prisustvovao  
je i komandant 12. divizije Rade Knežević, komandant 14. slovenačke divizije  
drug Senko, grupa rukovodilaca iz 51. divizije i Štab 12. proleterske NOU  
brigade. Razgovor se odnosio na protokol i tehniku predaje: isticanje bijelih  
zastava i odlaganje oružja.</span><span lang="HR" style="font-size:12.0pt"><o:p> 
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[1]</span></sup></i></span></a><span class="Footnote0"><i><span lang="HR" style="mso-fareast-language:HR">)  
    U prolazu kroz Korušku, borci 12. proleterske bili su srdačno i oduševljeno  
    dočekani od stanovništva. I staro i mlado izašlo je na ulice sa cvijećem,  
    pjesmom i muzikom da pozdrave borce NOVJ, kličući Jugoslaviji i slobodi.</span></i></span><i><span lang="HR"><o:p> 
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title></a><span class="Footnote0"><i><sup><span lang="HR" style="mso-fareast-language:HR">42</span></sup><span lang="HR" style="mso-fareast-language:HR">'  
    Dravograd je predstavljao važan operativno-saobraćajni čvor u dolini  
    Drave i važan izlaz prema Zapadu. U rejonu Dravograda i Blajburga nalazila  
    se velika koncentracija vojske iz 7 zaraćenih država: Njemačke, Italije,  
    SAD, Velike Britanije, SSSR-a, Bugarske i Jugoslavije.</span></i></span><i><span lang="HR"><o:p> 
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[3]</span></sup></i></span></a><span class="Footnote0"><i><span lang="HR" style="mso-fareast-language:HR"> 
    Ozbiljnu smetnju jedinicama 12. proleterske NOU brigade u toku marša  
    pravile su bugarske jedinice. </span><span lang="HR" style="mso-fareast-language:DE">Ö</span><span lang="DE" style="mso-ansi-language:DE;mso-fareast-language:DE">ne</span><span lang="DE" style="mso-fareast-language:DE">  
    </span><span lang="HR" style="mso-fareast-language:HR">su zabranile prolaz  
    kroz mjesta u kojima su se nalazile njihove jedinice. Energičnim  
    suprotstavljanjem Štaba Brigade, omogućen je dalji pokret.</span></i></span><i><span lang="HR"><o:p> 
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_202.htm"><b>Prethodni dokument</b></a></TD>
<TD><a href="46_204.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>

