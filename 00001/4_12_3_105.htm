<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 3</b><br> 

<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_104.htm"><b>Prethodni dokument</b></a></TD>
<TD><a href="4_12_3_106.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>MESEČNI IZVEŠTAJ KOMANDANTA NEMACKIH TRUPA U NDH OD 
18. JULA 1943. KOMANDANTU JUGOISTOKA O VOJNO-POLITIČKOJ I PRIVREDNOJ SITUACIJI, 
AKCIJAMA JEDINICA NOVJ, PROTIVDEJSTVIMA SOPSTVENIH SNAGA I SNABDEVANJU NA 
TERITORIJI NDH[1]</strong></p>
<p>KOMANDANT NEMACKIH TRUPA U HRVATSKOJ</p>
<p>Ia, br. 3705/43. pov.</p>
<p>O.U., 18. 7. 1943.</p>
<p align="center">PROCENA SITUACIJE</p>
<p align="center"><em>za vreme od 16. 6—25. 7. 43.</em></p>
<p align="center">I POLITIČKA SITUACIJA</p>
<p>Situacija u Hrvatskoj postaje svakim danom opasnija. Us-tanički pokret, 
uprkos svih udara nemačkog Vermahta, stalno napreduje. Izgleda isključeno da 
se on razbije vojnim snagama koje stoje na raspolaganju. Sve dosadašnje 
operacije i čišćenja, u kojima se proliva mnogo nemačke krvi, nisu imale 
opipljivog uspeha,[2] izuzev velikih krvavih gubitaka kod neprijatelja, pošto 
hrvatska uprava nije u stanju da preduzme ostalo što bi dopri-nelo smirivanju. 
Svojevremeno poverenje naroda pretvorilo se u nepoverenje u širokim krugovima.</p>
<p>Shvatanje da se nemačka vojska nalazi u jednoj prijateljskoj zemlji davno je 
prošlo. Najveći deo stanovništva potpomaže ustanike, deo iz ubeđenja, deo 
iz straha, a deo iz proračuna, s obzirom na promenu situacije koju očekuju. 
Pojačani ustaški kurs i hajke klerikalnih krugova izlažu sve veći deo 
stanovništva samovolji i proganjanju i tera ih u lager ustanika. Atentat 
bombama na velikog župana Banje Luke dr Hadrovića[3] su, prema prvim 
istragama, po svoj prilici izvršili klerikalni ustaški krugovi.</p>
<p>Jedini spas zemlje leži, ukoliko to nije suviše kasno, u hitnoj izmeni 
političkog kursa i izgradnji jedne zdrave uprave pod opštom zaštitom nemačkog 
Vermahta.</p>
<p align="center">II NEPRIJATELJSKA SITUACIJA:</p>
<p>Banditskim grupama pod Titovom komandom koje su se za vreme operacije „Švarc&quot; 
probile u istočnu Bosnu, stigle su a pojačanje i popunu iz Srema dve vojvođanske 
brigade i iz rejona Travnik — Fojnica 3—4 brigade.[4] Ove grupe pod Titovom 
komandom prekinule su železničku prugu Brod — Sarajevo u rejonu Kaknja, 
razorile rudnik, opustošile istočnu Bosnu i ugrožavaju tuzlanski rudarski 
bazen kao i železničku prugu Doboj — Tuzla.[5] Nemačkim protivmerama bile 
su sprečene u nameri da se preko Majevice prebace za Slavoniju.</p>
<p>1) Titove grupe koje su se nalazile na prostoru Kladanj — Vlasenica vratile 
su se taktici partizanskog ratovanja. One su retko stupale u borbu i izvlačile 
su se u malim grupama od uništenja. Treba računati sa prepadima i sabotažnim 
akcijama ovih razbijenih grupa i njihovim ponovnim prikupljanjem.</p>
<p>U srednjoj i zapadnoj Bosni uspelo je komunističkom rukovodstvu, koje 
postaje sve strožije (potpomognuto engleskim oficirima za vezu), da putem 
prisilne regrutacije popuni svoje razbijene banditske grupe u ovim očišćenim 
oblastima, da ih ponovo prikupi, a prostor između Une i Vrbasa, pre svega 
planina Grmeč, ponovo je postao bazen prikupljanja jačih neprijateljskih 
snaga.</p>
<p>Vredno je primetiti da prisilno regrutovani vrlo retko pre-begavaju, iako im 
se za to vrlo često pruža prilika.</p>
<p>Dalje jače neprijateljske snage (3 brigade) nalaze se u rejonu Ribnik (13 km 
južno od Ključa).</p>
<p>U luku Una — Sana, Kozarski [NOP] odred se više nego udvostručio 
regrutovanjem.</p>
<p>Zapadno od Une u severnom delu Samarice nalazi se IV i novoformirana V 
banijska brigada.[6]</p>
<p>U Sremu aktivnost lokalnih komunista ograničava se, mimo očekivanja, na 
neznatne sabotaže žetve.</p>
<p>2) U Slavoniji operacija „Paula&quot; bliži se svom kraju. Neprijatelju je 
i ovde uspelo da se na teškom, pošumljenom, zemljištu, primenjujući taktiku 
partizanskog rata, probije noću prema severozapadu u pravcu planine Kalnik, u 
istočni deo Papuka i malim delovima verovatno preko Save.</p>
<p>Na zapadnom delu komandnog područja primećuje se dalje jačanje komunista 
zapadno od Bihaća, čime je ugrožen rejon Bihaća,, kao i oblast Korduna.</p>
<p>Na teritoriji Like, kojom su komunisti skoro neprekidno vladali, i na slovenačko-hrvatskoj 
granici već se ocrtava „pozadinski front&quot; za slučaj invazije koji pokušavaju 
produžiti dovođenjem daljih snaga iz slavonskog prostora u prostor Zagorja.</p>
<p>Pomoću eksploziva izbačenog iz engleskih aviona, neprijatelj pokušava da 
ostvari svoje sabotažne akcije protiv glavnih saobraćajnih linija.</p>
<p align="center">III SOPSTVENA TAKTIČKA SITUACIJA I NAMERE</p>
<p>Operacije, koje su preduzimane u vremenu za koje se podnosi izveštaj , nisu 
i pored velikih napora jedinica donele pu-niji uspeh.</p>
<p>Operacije južno od Tuzle i u Slavoniji isterale su neprijatelja iz njegovih 
skrovišta i lišile ga skladišta i zaliha. Potpuno uništenje neprijatelja 
ipak nije uspelo, pošto je neprijatelj razvučen na velikom prostranstvu i 
nedostaju snage za njegovo opkoljavanje. Napadi na neprijatelja pogađali su 
uvek samo male delove, pošto je neprijatelj prihvatao bitku samo pod za njega 
povoljnim uslovima, a pri pretečoj opasnosti razdvajao se u manje grupe i 
provlačio se noću van puteva kroz neizbežno velike breše. Veličina terena, 
ogromne šume, nečuvene terenske teškoće su prednost za neprijatelja, a za 
nas veliki minus. Neprijatelj je izvanredno pokretan, pošto je formiran bez 
komora i bez naročito osetljivih uređaja za snabdevanje, dok su nemačke 
jedinice, ako hoće da iskoriste nadmoćnost svog naoružanja, mnogo sporije i 
ovisnije od terena. Kao borac pojedinac, pod istim uslo-vima, nemački vojnik, 
većinom malo obučen planinskoj borbi, često nije dorastao fanatično borbenim 
banditima, koji su potpuno srođeni sa terenom i koje stanovništvo podržava, 
tim više što obuka u gađanju pokazuje velike nedostatke.</p>
<p>Zadaci postavljeni našim jedinicama na ovoj teritoriji ne smeju se ni u kom 
slučaju izjednačavati sa borbom protiv bandi u ravnici ili na otvorenom 
karsnom terenu.</p>
<p>Nakon dugog nepokolebljivog zalaganja, delom mesecima, svima jedinicama je 
potreban mir i obuka. Divizije su u sadašnjem stanju nepripremljene za veliku 
borbu.</p>
<p>Usled neophodnosti da se nemačke jedinice izvuku za obuku, uz potpuno isključivanje 
iz zadataka obezbeđenja, i potrebe da se hrvatske jedinice sjedine u veće 
formacije, postaće neiz-bežno da se napuste mnoge važne oblasti.</p>
<p>Planirano je i uvedeno da se bataljoni i baterije na smenu dovode na 
poligone. S obzirom na nedostatak vremena i nemire u zemlji, mora se jednom delu 
jedinica ova mogućnost obuke zajemčiti u mestima smeštaja, isključujući sve 
ostale akcije. Nedostatak poleta u napadu pešadije, počev od najviših mesta, 
koji se tako štetno oseća i kod izviđačkih patrola i pri nasilnom&nbsp;izviđanju, 
rezultat je u prvom redu neprekidnog angažovanja, koje, prema iskustvu, 
otupljuje elan.</p>
<p align="center">VI&nbsp; VAZDUŠNA SITUACIJA</p>
<p>Neprijateljska nadletanja radi snabdevanja bandi nastavljaju se. Na osnovi 
različitih izveštaja od agenata i prema iskazima zarobljenika, spuštaju se 
ponovo engleski avioni u području 20 km jugozapadno od Bihaća. Nisu osmotrena 
neprijateljska dnevna izviđanja. Zbog nedostatka lovaca, odbrana je nemoguća.</p>
<p align="center">VII&nbsp; STANJE SAOBRAĆAJA</p>
<p>Pokušaji sabotaže na glavnim prugama nisu popustili.</p>
<p>Prekidom pruge Brod — Sarajevo u okolini Kaknja, nastupila su znatna 
ometanja saobraćaja.7 Radovi na ponovnom uspostavljanju pruge su u punom jeku, 
ipak neće biti završeni pre početka avgusta.</p>
<p align="center">VIII&nbsp; STANJE SNABDEVANJA</p>
<p><em>Opšte:</em></p>
<p>Olakšanje koje je nastupilo posle završetka operacije „Švarc&quot;[8] u 
pogledu snabdevanja i dotura, još više bi se osećalo da divizije nisu morale 
da savladaju duge marševske puteve do njihovih novih smeštajnih područja.</p>
<p>Otpala je 1. brd. div., ali je ipak na svom suhoputnom mar-šu morala biti 
snabdevana svim artiklima dotura od strane komandanta nemačkih trupa u 
Hrvatskoj. Isto tako 118. lov. div., istina većim delom svojih snaga povučena 
iz komandnog područja, biće ipak dalje snabdevana preko Sarajeva od strane 
komandanta nemačkih trupa u Hrvatskoj.</p>
<p>Nakon što je 22. 6. 43. komandant nemačkih trupa u Hrvatskoj preuzeo 
komandu nad svim nemačkim trupama u Hrvatskoj, ni po odlasku obeju ovih 
divizija nije nastupilo smanjenje brojnog stanja onih koje treba snabdevati. Ovo 
se daleko više povećalo stizanjem 100. lov. div. i drugih nemačkih jedinica, 
kao i policijskih jedinica koje se stalno pojačavaju.</p>
<p>Dotur snabdevačkih dobara teče neometano, isto takođe uz teškoće. 
Transporti na pruzi uskog koloseka Brod — Sarajevo — Mostar i Mostar — Nikšić 
su se toliko uhodali da i posle povlačenja divizija sa tamošnje teritorije 
nisu nastupile nikakve nesavladive poteškoće. Rušenje železničkog mosta južno 
od Zenice, usled koga je dotur za sve jedinice u rejonu Sarajeva mogao biti ugrožen, 
nije se naročito štetno odrazilo, jer je predo-strožno uskladištenje svih 
snabdevačkih dobara za operaciju „Švarc&quot; u Sarajevu i Mostaru sada 
iskorišteno pre svega za brojno stanje koje se tamo nalazi i tako se može 
savladati vre-me do ponovnog podizanja mosta (najavljeno za 27. 7. 43). Neka 
hitno tražena skladišna dobra mogu se doturiti pretovarom na kamione od Busovače 
do Sarajeva.</p>
<p><em>U pojedinostima:</em></p>
<p><em>Ishrana:</em></p>
<p>Dotur iz domovine bio je dovoljan, iako su tek u posled-nje vreme prehrambeni 
vozovi tako bili kombinovani da su se mogle popuniti praznine u zalihama 
pojedinih prehrambenih artikala. Dotur kabaste hrane za konje, naročito sena, 
bio je u prvoj polovini vremena o kom se izveštava nedovoljan, za drugu 
polovinu preobilan, zato što su raniji zaostali transporti sada naknadno dovoženi. 
Ovo sada pričinjava poteškoće u pogledu istovara i lagerovanja, koje su još 
bile time potencirane što su se ova kabasta dobra morala voziti pretovarom 
preko porušenog mosta. Jedan deo sena bio je pokvaren.</p>
<p>Do ozbiljnih posledica nije došlo zbog mogućnosti ispaše, kojih je bilo 
svugde.</p>
<p>Ponovo se sa terena dobavljalo sveže meso i sveže povrće. Dok je svežeg 
povrća bilo dovoljno u velikom izboru, dobavljanje potrebne stoke za klanje pričinjavalo 
je sve veće teškoće,delom zato što je najplodniji pojas teritorije bio ugrožen 
od partizana. Meso je bilo veoma lošeg kvaliteta i malo se moglo iskoristiti.</p>
<p>Kupovina krompira na terenu, zbog visokih cena, mogla se obezbediti samo u 
minimalnim količinama a, pošto vozovi sa krompirom koji su stizali iz domovine 
nisu bili opterećeni do punog kapaciteta, nije se moglo uvek odgovoriti 
zahtevima divizije. To se moralo nadoknaditi uzimanjem mahunastih plodova iz 
rezervi.</p>
<p><em>Odeća:</em></p>
<p>Odeća svih jedinica je usled angažovanja u planini znatno propala zbog lošeg 
vremena. Nedostatak letnjeg odela kod 373 (hrv.) peš. div. mogao bi se 
otkloniti u narednom vremenu, pošto je sada odobrena oprema ove divizije ovom 
odećom. Na isti način mogla bi se i 369 (hrv.) peš. div. opremiti letnjom odećom.</p>
<p>Nedostatak vlada još u zavojima, pošto doznaka od 1 komada na 5 ljudi nije 
dovoljna.</p>
<p><em>Municija:</em></p>
<p>Stanje municije u periodu o kome se izveštava bilo je do-spelo u kritični 
stadijum, čije razloge treba tražiti u stanju transporta. Nedostatak će se za 
nekoliko dana moći otkloniti.</p>
<p>O. Qu. Bfst.[9] Beograd komandanta Jugoistoka savladao je, pomoću pozajmice 
manjih isporuka, najnužnije potrebe u oružju i tehničkim potrebama.</p>
<p>Dotur tehničkih potreba je skoro potpuno u zastoju. Naročito bi bio hitan 
dovoz traženih delova zaprežnog pribora. Oprema koja nedostaje za popunu 114. 
lovačke divizije izneta je u jednom izlaganju K-di Kopnene vojske.</p>
<p>Otpočela je isporuka vozila koja su uobičajena ovde i koja su poručena u 
zemlji. Prvih 50 kola pristižu za neki dan radi izdavanja jedinicama. U sledećim 
mesecima treba računati na po 150 kola.</p>
<p>Nakon savlađivanja velikih poteškoća što se tiče materijalnog obezbeđenja, 
sada je takođe osigurana izrada ovde uobičajene opreme za 3000 tovarnih grla. 
Izrada je u toku.</p>
<p><em>Pogonsko gorivo</em>:</p>
<p>Dotur pogonskog goriva bio je do 30. 6. 43. zadovoljavajući i tekao je 
neometano. Teškoće su nastupile početkom meseca zbog mnogobrojnih slučajeva 
sabotaže na svim železničkim linijama. Zbog dovoljnih zaliha korpusnih skladišta 
u Sarajevu i Mostaru, za jedinice nisu nastale štetne posledice.</p>
<p>Mesečni kontingent za komandno područje komandanta ne-mačkih trupa u 
Hrvatskoj bio je znatno smanjen. S obzirom na tekuća borbena dejstva, koja se 
za sada odvijaju na više mesta prostranog područja, bile su izdate specijalne 
doznake koje su ipak već utrošene. Bilo bi poželjno da se korpusu stavi na 
raspolaganje jedna obimnija doznaka, kako bi se izbegla svakodnevna telefonska 
potraživanja.</p>
<p>Uprkos odlaska 1. brd. div.,[10] povećala se dalja norma rashoda na 218 cm3 
Otoa i 20 cm3 Dizela.</p>
<p><em>Stanje vozila:</em></p>
<p>Odlaskom 1. voda 2. čete 393. transportnog bataljona koji je samo privremeno 
stavljen na raspolaganje, morale su se divizijama delimično oduzeti korpusne 
kolone za čisto korpusne zadatke.</p>
<p>Zatražena je doznaka novih vozila.</p>
<p>Nakon popune 118. lov. div. odlaze sada vozila postepeno za 114. lov. div. a 
naročito za 100. lov. div. i 92. gren. puk (mot.) (pre svega gusenični šleperi 
„Ost&quot;). Uglavnom se žale na pomanjkanje školovanih vozača, što se 
naročito štetno odražava na nova vozila koja su stigla iz fabrike. Za razradu 
novih vozila nedostaje potrebno pogonsko gorivo.</p>
<p>Doznačavanje auto-guma ponovo je bilo nedovoljno. Bilo je dostavljeno samo 
30 spoljnih i 21 unutrašnja guma.</p>
<p align="center">IX VOJNOPRIVREDNA SITUACIJA:</p>
<p>Najvažnije privredne baze Hrvatske (poljoprivreda, šumarstvo i rudarstvo) 
mogu se sve manje iskorišćavati zbog povećanog nastupanja bandi u različitim 
delovima zemlje. Tako leže hiljade tona rude na hrpama i ne mogu se otpremiti. 
Samo u blizini Bos. Krupe lagerovano je 7-—8000 tona boksita najboljeg 
kvaliteta (sastojaka gline 62—65%, i silicijevih kiselina 1—4%) čiji se 
transport stalno odlaže.</p>
<p>U vreme ovog perioda o kom se izveštava, partizani su raz-rušili razne 
rudnike. Kao protivmera obrazovana je oružana zaštita rudnika, koja je 
sastavljena od glavne i pomoćne rudarske straže, koje se mogu smatrati kao 
delimična zaštita, pošto nisu spremne za upotrebu zbog nedovoljne opskrbe. Teškoća 
u snabdevanju životnim namirnicama dovela je u rejonu Mostara do prekidanja 
proizvodnje i obustave rada. Preduzete su mere da se doture životne namirnice u 
predele koji naročito osku-devaju.</p>
<p>S obzirom na slab autoritet sadašnje vlade, ne može se računati s tim da 
se goruće radničko pitanje uskoro resi na zadovoljavajući način.</p>
<p align="center">X&nbsp; ZDRAVSTVENO STANJE:</p>
<p>Broj oboljenja pegavog tifusa bio je srazmerno visok, sto-mačna oboljenja 
opadaju a polne bolesti u porastu. Oboljenja od malarije rastu u skladu sa godišnjim 
dobom. Oboljenja gripa i zapaljenja krajnika, uslovljena promenljivim vremenskim 
prilikama za vreme borbi, bila su umerena.</p>
<p align="center">XI&nbsp; STANJE KONJA:</p>
<p>Zdravstveno stanje konja uglavnom je dobro. Samo bolesni, uglavnom iscrpeni 
konji, vrlo loše su ishranjeni.</p>
<p>Zaraza nije bilo, osim što je postojala sumnja na sakagiju kod SS-divizije. 
Zbog gubitaka za vreme operacije „Švarc&quot;, potreba za konjima je velika. 
Postojeće rezerve konja nisu dovoljne da se potpuno pokriju nedostajuća mesta. 
118. lovačka divizija vratila je pre odlaska 1.800 tovarnih grla, koja su 
de-lom svakako u vrlo lošem stanju. Ovi će biti delom upotrebljeni za popunu 
kolona tovarnih grla a delom za novo formiranje hrvatskih jedinica.</p>
<p align="center">XII&nbsp; STANJE REZERVI:</p>
<p>Kako je već specijalnim zahtevom predloženo, neophodna je veća popuna 
legionarskih divizija nemačkim oficirima. U tu svrhu dolaze u obzir samo 
oficiri telesno potpuno sposobni i koji su dorasli naporima planinskog 
ratovanja. Potpuno nezadovoljavajući ostaje i dalje broj tumača. Ozbiljno se 
postavlja pitanje odgovarajuće obuke 369. i 373. div. i lovačkih brigada.</p>
<p align="center">XIII&nbsp; OSTALO:</p>
<p><em>Vazdušna zaštita:</em></p>
<p>Naređena rastresitost zahteva povećano angažovanje snaga obezbeđenja, 
koje otpadaju pri akcijama čišćenja. Civilna vazdušna zaštita je nedovoljna 
i njen nedostak je takođe opasnost za jedinice.</p>
<p>Dostavljeno:</p>
<p>. . . [11]</p>
<p align="center"><strong>Liters</strong></p>
<p>1 Snimak orig'nala (pisanog na mašini) u AVII, NAV-T-314, r. 554, s. 
536—44. Na margini prve stranice originala rukom je dopisano nekoliko nečitljivih 
brojeva i parafa.</p>
<p>2 Vidi dok. br. 92.</p>
<p>3 Dragan</p>
<p>4 Reč je o 1. i 2. vojvođanskoj NOU brigadi i 5. udarnoj diviziji NOVJ.</p>
<p>5 i 7 Peta udarna divizija NOVJ forsirala je 28/29. juna 1943. r. Bosnu i 
zauzela Kakanj. Uz pomoć radnika, uništena su postrojenja rudnika uglja i 
termoelektrana u Kaknju, ž. st. Jehovina, Mo-drinje, Ćatići, Dobrin'e, Poriječani 
i Kakanj, 6 mostova, 4 lokomotive, oko 200 vagona i 25 km pruge, zbog čega je 
saobraćaj obustavljen 22 dana (tom II, knj. 1, str. 304; tom IV, knj. 14, dok. 
br. 88, 105 i 250, knj. 15, dok. br 13, 238, 241 i 260).</p>
<p>6 Na Baniji, po naređenju GŠ NOV i PO Hrvatske, 1. maja 1943. formirana je 
4. banijska brigada Unske operativne grupe, a 30. juna 1943, u s. Obijaju (kod 
Topuskog), 2. brigada iste grupe. Ovde je reč o 5. udarnoj brigadi 8. divizije 
NOVJ, koja je 5. juna 1943. samo pre-formirana u 2. brigadu iste divizije (AVII, 
a. NOP, reg. br. 21/2, k. 814; reg. br. 49/1, k. 104; reg. br. 38/3, k. 105; 
reg. br. 18/1 i 22/1, k. 106 i reg. br. 3/23, k. 1614; Oslobodilački rat naroda 
Jugoslavije, knj. I, str. 504 i 511).</p>
<p>8 Vidi dok. br. 91, 94 i 103.</p>
<p>9 Oberquartiermeister Befehlsstand (načelnik pozadine komande mesta)</p>
<p>10 Vidi dok. br. 103, objašnjenje 14.</p>
<p>11 Zbog ograničenog prostora, izostavljena su imena komandanata i odeljenja 
kojima je ovaj izveštaj dostavljen.</p>
<p>
<br>
<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_104.htm"><b>Prethodni dokument</b></a></TD>
<TD><a href="4_12_3_106.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
