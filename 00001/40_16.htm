<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_15.htm"><b>Prethodni dokument</b></a></TD>
<TD><a href="40_17.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">NAPAD 
OSOVINE<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
Hitlerovoj direktivi broj 25, izdanoj 27. marta poslije podne, stajalo je da »Jugoslavija 
mora biti uništena što je brže moguće«. U točki 2. ove direktive navodi se 
osnovna strateška zamisao:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Moja 
je namjera da u Jugoslaviju prodrem u generalnom pravcu prema Beogradu i prema 
jugu, koncentričnom operacijom iz područja Rijeka-Graz s jedne, i iz područja 
oko Sofije s druge strane, te da jugoslavenskim oružanim snagama zadam uništavajući 
udarac. K tome namjeravam odsjeći krajnji južni dio Jugoslavije od ostale 
zemlje i zauzeti ga kao bazu za nastavak njemačko-talijanske ofenzive protiv Grčke.<sup>39</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan">Hitler<span lang="HR" style="mso-ansi-language:HR"> 
je dalje postulirao »zaoštravanje domaće političke napetosti u Jugoslaviji 
davanjem garancija Hrvatima.«<sup>40</sup> Među važnim pojedinostima 
direktive bila je slijedeća: »Čim budu na raspolaganju dovoljne snage i čim 
vremenske prilike dopuste, treba uništiti sva zemaljska postrojenja 
jugoslavenskog zrakoplovstva i Beograd, neprekidnim danonoćnim napadima </span><span lang="DE" style="mso-ansi-language:DE">Luftwaffe</span><span lang="HR" style="mso-ansi-language:HR">.«<sup>41<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">39 
Za potpuni tekst vidi <i>DGFP, </i>serija D, sv. </span><span style="font-size:7.0pt">XII</span><span lang="HR" style="font-size:7.0pt;mso-ansi-language:HR">, 
str. 395-396.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">40 
Ovaj dio Hitlerove strategije protiv Jugoslavije doveo je kasnije do proglašenja 
Nezavisne Države Hrvatske, o kojoj će biti više riječi u Glavi </span><span style="font-size:
7.0pt">IV</span><span lang="HR" style="font-size:7.0pt;mso-ansi-language:HR">.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">41<i> 
DGFP, </i>serija D, sv. </span><span lang="DE" style="font-size:7.0pt;mso-ansi-language:DE">XIII</span><span lang="HR" style="font-size:7.0pt;mso-ansi-language:HR">, 
str. 395.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Budući 
da nisu imali prethodnih planova za napad na Jugoslaviju, Nijemci su iznenađeni 
beogradskim državnim udarom bili prisiljeni improvizirati: trebalo je smisliti 
napad koji bi garantirao brzi slom jugoslavenskih snaga, i koji bi u najmanjoj 
mjeri otežao pripreme za napad na Rusiju (operacija </span><span lang="DE" style="mso-ansi-language:DE">Barbarossa</span><span lang="HR" style="mso-ansi-language:HR">).<sup>42 
</sup>Kako </span><span lang="DE" style="mso-ansi-language:DE">Hitler</span><span lang="HR" style="mso-ansi-language:
HR"> nije mogao pouzdano znati kakav će otpor pružiti Jugoslaveni, brz i snažan 
napad bio je tim potrebniji. Trupe njemačke 12. armije već su u Bugarskoj čekale 
za napad na Grčku i jedan njihov dio lako se mogao upotrijebiti protiv 
jugoslavenske Makedonije i Srbije; dijelovi drugih njemačkih velikih jedinica 
smještenih u Austriji, Mađarskoj i Rumunjskoj za operaciju </span><span lang="DE" style="mso-ansi-language:DE">Barbarossa</span><span lang="HR" style="mso-ansi-language:HR"> 
mogli su se privremeno odvojiti za operacije protiv jugoslavenskih snaga u 
Sloveniji, Hrvatskoj, Vojvodini i Srbiji. Zbog nestašice materijala, sve ove 
jedinice ipak nisu bile u punoj pripravnosti. Iz toga je proizlazilo da »snage 
koje će sudjelovati u jugoslavenskoj kampanji treba prikupiti s prostora između 
istočne Njemačke i južne Francuske, a u izvjesnim slučajevima nužno je 
poduzeti specijalne mjere da se ubrzaju pripreme za njihovo sudjelovanje u 
bitci.«<sup>43</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">42 
Plan Operacije 25. podastrt je Hitleru 29. marta. Užurbano su ga pripremili i 
sastavili specijalni odjeli njemačkog Generalštaba i operativnog štaba 
Vrhovne komande. Za opis tih priprema, prema jednom njemačkom oficiru, koji je 
u to vrijeme bio adutant u Generalštabu, vidi Mueller-Hillebrand, <i>The German 
</i></span><i><span style="font-size:7.0pt">Campaign in the Balkans </span><span lang="HR" style="font-size:7.0pt;mso-ansi-language:HR">1941 
- </span><span style="font-size:7.0pt">A Model of Crisis Planning, </span></i><span lang="HR" style="font-size:7.0pt;mso-ansi-language:HR">str. 
17-34. Za detaljni raspored jedinica, kako ga je naredila Glavna komanda kopnene 
vojske (</span><span lang="DE" style="font-size:7.0pt;mso-ansi-language:DE">Oberkommando</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">des</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">Heeres</span><span lang="DE" style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">OKH</span><span lang="HR" style="font-size:7.0pt;mso-ansi-language:HR">) 
30. aprila 1941. vidi mikrofilm </span><span lang="DE" style="font-size:7.0pt;mso-ansi-language:DE">br</span><span lang="HR" style="font-size:7.0pt;mso-ansi-language:HR">. 
</span><span lang="DE" style="font-size:7.0pt;mso-ansi-language:DE">T-78, rolu </span><span lang="HR" style="font-size:7.0pt;mso-ansi-language:HR">329, 
snimke 6.285, 869-915. </span><span lang="DE" style="font-size:7.0pt;mso-ansi-language:DE">Vidi 
</span><span lang="HR" style="font-size:7.0pt;mso-ansi-language:HR">također </span><i><span lang="DE" style="font-size:7.0pt;mso-ansi-language:DE">Kriegstagebuch 
des Oberkommando der Wehrmacht (Wehrmachtführungsstab) </span></i><span lang="DE" style="font-size:
7.0pt;mso-ansi-language:DE">I, </span><span lang="HR" style="font-size:7.0pt;
mso-ansi-language:HR">150, 368-370, 1181 (dalje citira kao </span><i><span lang="DE" style="font-size:7.0pt;mso-ansi-language:DE">KTBjOKWjWFSt); 
</span></i><span lang="DE" style="font-size:7.0pt;mso-ansi-language:DE">Greiner, 
</span><span lang="HR" style="font-size:7.0pt;mso-ansi-language:HR">str. 
280-282.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">43 
Mueller-Hillebrand, <i>The German </i></span><i><span style="font-size:7.0pt">Campaign, 
</span></i><span lang="HR" style="font-size:7.0pt;mso-ansi-language:HR">str. 73.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Sve 
u svemu, snage napadača sastojale su se od 24 njemačke divizije i oko 1500 
njemačkih aviona, 23 talijanske divizije i oko 670 talijanskih aviona zajedno 
sa značajnim brojem pomorskih jedinica, i pet mađarskih divizija - ukupno 52 
divizije sa oko 2200 aviona. Njemačke divizije, najbolje naoružane i 
opremljene, bile su kičma napadačkih snaga. Od toga su dvije petine bile 
oklopne ili potpuno motorizirane divizije s ogromnom vatrenom moći i 
pokretljivošću, a vodili su ih veterani iz kampanja u Poljskoj, Norveškoj i 
Francuskoj. Bili su to savršeno uvježbani, pouzdani, sposobni i majstorski 
predvođeni ljudi. Oni su bili nosioci siline udara protiv jugoslavenskih trupa.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jugoslavenska 
vojska s oko 30 divizija, od kojih nijedna nije bila do kraja popunjena 
ljudstvom i u stanju borbene spremnosti, niti je zaposjela položaje u pojedinim 
područjima predviđenim planom, bila je, nasuprot njemačkoj, loše uvježbana, 
borbeno neiskusna (s izuzetkom viših oficira koji su bili u prvom svjetskom 
ratu) i obilježena krajnje defetističkim duhom svojih glavnih komandanata. 
Nadalje, komanda nekih najvećih vojnih jedinica povjerena je umirovljenim 
generalima, koji su bili reaktivirani svega nekoliko dana prije invazije.<sup>44</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">44 
Zelenika, str. 209.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Karta 
2 pokazuje raspored jugoslavenskih obrambenih snaga, te raspored i pravac 
napredovanja napadačkih armija. Većina njemačke 12. armije bila je raspoređena 
u Bugarskoj, s nekim jedinicama u Rumunjskoj; 2. armija bila je na položajima u 
Austriji i zapadnoj Mađarskoj. Talijanska 2. armija bila je u Istri i na 
sjeveru, sve do austrijske granice; talijanske 9. i 11. armija bile su u 
Albaniji. Glavnina mađarskih snaga bila je koncentrirana na području između 
Dunava i Tise.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Sedam 
jugoslavenskih armija, podijeljenih u četiri grupe armija, bile su raspoređene 
po obrambenom pojasu na periferiji zemlje. Prva grupa armija sastojala se od 
Sedme armije, raspoređene u Sloveniji i sjeverozapadnoj Hrvatskoj, nasuprot 
Nijemcima. Četvrta armija u sjevernoj Hrvatskoj raspoređena je kao zaštita od 
njemačkog napada iz zapadne Mađarske. Druga grupa armija sastojala se od Druge 
armije u Slavoniji i Baranji i Prve armije u Bačkoj. Treća grupa armija 
sastojala se od Treće armije koja je trebala braniti Crnu Goru, Kosovo i 
zapadnu Makedoniju od napada iz Albanije, i snaga Treće armijske oblasti koje 
su trebale braniti Makedoniju od napada iz Bugarske. Peta armija, raspoređena u 
jugoistočnoj i istočnoj Srbiji, i Šesta armija, rapoređena u južnom Banatu 
i centralnoj Srbiji, bile su pod neposrednim zapovjedništvom Vrhovne komande i 
trebale su braniti Srbiju i Banat od napada iz Bugarske, odnosno Rumunjske. Uz 
to su postojale i relativno slabe trupe primorske oblasti, sa zadatkom da štite 
od talijanskog kopnenog napada iz Zadra, te protiv napada talijanske mornarice 
ili amfibijskog iskrcavanja. Tako su sve točke napada bile zaštićene, ali 
nijedna od njih dovoljno jako da izdrži teški nasrtaj. Nadalje bilo je premalo 
jedinica u rezervi; kao što se sjećamo, ratni su planovi povećavali postepeno 
broj jedinica na liniji fronta u odnosu na rezervu, sve dok ih </span>plan<span style="mso-ansi-language:HR"> 
</span><i>R<span lang="HR" style="mso-ansi-language:HR">41 </span></i><span lang="HR" style="mso-ansi-language:HR">nije 
sveo na omjer sedam naprama jedan, a tako je bilo i u vrijeme invazije 1941. K 
tome su rezerve bile loše raspoređene, a njihova slaba pokretljivost 
smanjivala je njihovu efikasnost.<sup>45</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">45 
Drugi svetski rat, </span></i><span lang="HR" style="font-size:7.0pt;mso-ansi-language:HR">I, 
444-445, 491.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR"><center><img src="/images/20514.jpg" width="600"></center></span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Karta 
2. Invazija Jugoslavije, april 1941 (Prema karti nasuprot str. 32 u knjizi 
Ahmeta Đonlagića, Žarka Atanackovića i Dušana Plenče: <i>Jugoslavija u 
drugom svjetskom ratu, </i>Beograd 1967)</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Za 
dan napada određen je isprva 31. mart, ali je napad odgođen do 6. aprila. 
Jugoslavensku vladu je 2. aprila o točnom datumu napada obavijestio pukovnik 
Vauhnik, jugoslavenski vojni ataše u Berlinu, ali vlada nije ozbiljno shvatila 
njegovo upozorenje.<sup>46</sup> Snažni udar 6. aprila počeo je masovnim zračnim 
napadom na Beograd, te na sve aerodrome i instalacije jugoslavenskog 
zrakoplovstva.<sup>47</sup> Istovremeno su oklopne, motorizirane i pješadijske 
jedinice njemačke 12. armije iz jugozapadne Bugarske otpočele s napadom na 
jugoslavensku Makedoniju.<sup>48</sup> Jaki prodor u Makedoniju omogućio je 
Nijemcima da 7. aprila zauzmu grad Skopje i da presjeku željezničku i cestovnu 
vezu između Jugoslavije te grčkih i britanskih snaga u Grčkoj, zadajući tako 
fatalni udarac osnovnom načelu svih jugoslavenskih ratnih planova — održanju 
otvorenog puta do Soluna kao linije snabdijevanja ili eventualnog povlačenja. 
Osmog aprila su njemačke snage iz Bugarske prodrle u Srbiju i pojurile na 
sjever, prema Beogradu. One su četiri dana kasnije, zajedno s njemačkim 
snagama koje su krenule iz Rumunjske, došle do Beograda i zauzele ga bez 
otpora. Napad jedinica 2. njemačke armije iz zapadne Mađarske na Hrvatsku, te 
iz Austrije na Sloveniju, opočeo je 7. aprila, ali to su bile samo uvodne 
operacije. Usprkos ustaškoj petokolonaškoj aktivnosti, jugoslavenska Četvrta 
armija pružila je mjestimični otpor, ali je 9. aprila bila prisiljena otpočeti 
s povlačenjem prema jugu. Sedma armija također se počela povlačiti iz 
Slovenije. Desetog aprila, nakon izviđačkih napada i uspostavljanja 
mostobrana, njemačke trupe iz zapadne Mađarske krenule su u uništavajućem 
nasrtaju kroz sjevernu Hrvatsku, područjem koje je trebala držati Četvrta 
armija, i brzo se približavale Zagrebu. Kasno poslije podne njemački su 
tenkovi počeli ulaziti u grad. Dotad su njemačke trupe, napredujući iz 
Austrije, zauzele većinu Slovenije i neke su se od tih jedinica 11. aprila 
sastale južno od Zagreba s jedinicama koje su došle iz Mađarske. Ostale njemačke 
jedinice iz zapadne Mađarske udarile su na jugoistok, kroz Slavoniju, sa ciljem 
da dođu do Sarajeva. Tamo su se 15. aprila sastale sa snagama koje su nadirale 
iz Zagreba. U blizini Sarajeva su 15. aprila Nijemci zarobili jugoslavensku 
Vrhovnu komandu, koja je zapravo čekala da se preda. Tokom čitave 
jugoslavenske kampanje Nijemci su, kadgod su to vremenske prilike dopuštale, 
intenzivno angažirali svoje zračne snage u samostalnim operacijama i kao podršku 
kopnenim snagama. Iako je jugoslavensko zrakoplovstvo bilo skoro potpuno 
mobilizirano i prilično se dobro držalo protiv neprijatelja, Nijemcima je 
uspjelo steći kontrolu nad jugoslavenskim nebom već prvog dana rata.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">46 
Vidi Hoptner, str. 281-283; Kljaković, u <i>Politici </i>3. </span><span style="font-size:7.0pt">X</span><span lang="HR" style="font-size:7.0pt;mso-ansi-language:HR"> 
1970.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">47 
Na sam dan invazije Jugoslavija je zatražila oružje od SAD. Do kraja aprila 
Sjedinjene Američke Države odredile su malu količinu oružja iz postojećih 
rezervi, ali tad je već bilo prekasno. Vidi Stettinius, str. 91.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">48 
Za njemačke izvještaje o ratu na Balkanu, </span><span lang="DE" style="font-size:7.0pt;mso-ansi-language:
DE">vidi OKW, <i>Der </i></span><i><span lang="HR" style="font-size:7.0pt;
mso-ansi-language:HR">Feld^ug </span><span lang="DE" style="font-size:
7.0pt;mso-ansi-language:DE">auf dem </span><span lang="HR" style="font-size:7.0pt;mso-ansi-language:HR">Balkan 
</span><span lang="DE" style="font-size:7.0pt;mso-ansi-language:DE">und die Rückeroberung 
der Cyrenaika; </span></i><span lang="DE" style="font-size:7.0pt;mso-ansi-language:
DE">KTB/OKW/WESt I, </span><span lang="HR" style="font-size:7.0pt;mso-ansi-language:
HR">375-382; </span><span lang="DE" style="font-size:7.0pt;mso-ansi-language:
DE">Bathe </span><span lang="HR" style="font-size:7.0pt;mso-ansi-language:HR">i </span><span lang="DE" style="font-size:7.0pt;mso-ansi-language:DE">Glodschey, 
<i>Der Kampf um den Balkan; </i>Greiner, </span><span lang="HR" style="font-size:7.0pt;
mso-ansi-language:HR">str. 273-282, 286-287. </span><span style="font-size:
7.0pt">Takoder, United States, Department of the Army, <i>The German Campaigns 
in the Balkans (Spring </i></span><i><span lang="HR" style="font-size:7.0pt;
mso-ansi-language:HR">1941), </span></i><span style="font-size:7.0pt">Department 
of the Army Pamphlet br. </span><span lang="HR" style="font-size:7.0pt;
mso-ansi-language:HR">20-260. Ta i druge takve brošure bile su sastavljene na 
osnovi referata koje su pisali njemački oficiri u američkom zarobljeništvu 
uglavnom po sjećanju a ne na osnovi dokumenata, iako su se služili dnevnicima 
feldmaršala Franza Haldera, te kartama i razgovorima s ostalim sudionicima. Za 
talijanske izvještaje, vidi Stato </span><span style="font-size:7.0pt">Maggiore 
del R. </span><span lang="HR" style="font-size:7.0pt;mso-ansi-language:HR">Esercito, 
<i>Bollettini della Guerra, </i>str. 229-239; Zanussi, I, 83-101; Roatta, str. 
161-183.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">Među 
jugoslavenskim izvorima najvažniji je Vojnoistorijski institut, <i>Zbornik 
dokumenata i radova o narodnooslobodilačkom ratu jugoslavenskih naroda, </i>Tom 
</span><span style="font-size:7.0pt">II</span><span lang="HR" style="font-size:7.0pt;
mso-ansi-language:HR">, sv. 2, str. 465-570. (dalje citiran kao <i>Zbornik 
DNOR). </i>Za diskusiju i analizu Aprilskog rata 1941. najvažniji su izvori <i>Drugi 
svetski rat, </i>I, 74-77, 398-493, osobito 446-493; radovi Terzića, Krizmana i 
Zelenike; Čulinović, <i>Slom stare Jugoslavije, </i>str. 145-347; i članak »</span><span lang="DE" style="font-size:7.0pt;mso-ansi-language:DE">Aprilski</span><span lang="HR" style="font-size:7.0pt;mso-ansi-language:HR"> 
rat« u <i>Vojnoj enciklopediji, </i>I, 185-189. Za mišljenja jednog od 
kraljevskih jugoslavenskih generala u emigraciji, vidi Todor Milićević.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Talijani 
su svoje zračne napade 7. aprila usmjerili protiv zrakoplovnih i pomorskih 
jedinica i njihovih uređaja, te gradova uzduž jadranske obale, i nastavili ih 
s prekidima tokom slijedećih dana. Također su Nijemcima dopustili upotrebu 
svojih aerodroma za napad na iste ciljeve. Operacije jedinica talijanske Druge 
armije ograničile su se na sporadičnu artiljerijsku vatru od 6. do 11. aprila, 
kad su i talijanske trupe prodrle na jugoslavenski teritorij. Dotad su 
jugoslavenske snage već bile u procesu raspadanja na svim frontovima osim 
albanskog. Ne susrećući praktično nikakvog otpora u Sloveniji, Hrvatskoj i 
Dalmaciji, Talijani su brzo napredovali. 12. aprila ušli su u Ljubljanu, dok su 
ostali dijelovi 2. armije nadirali u Hrvatsku i Dalmaciju. Neke jugoslavenske 
snage prodrle su u Albaniju gdje su bile raspoređene trupe talijanske Devete 
armije, ali su Talijani otkrili jugoslavensku šifru i slanjem lažnih poruka 
zbunili jugoslavensku višu komandu na albanskom frontu, tako da čak ni tu 
Jugoslaveni nisu požnjeli nikakav uspjeh.<sup>49</sup> To je moralo posebno 
obradovati Hitlera koji je naročito tražio od Mussolinija da albanski </span>front<span lang="HR" style="mso-ansi-language:HR"> 
brani svom žestinom.<sup>50 </sup>Jedanaestog aprila su mađarske trupe otpočele 
svojim operacijama protiv Jugoslavije u Bačkoj. Ni one nisu susrele praktično 
nikakav otpor, pa su brzo napredovale prema svojim ciljevima: da bi ih okupirale 
ili kasnije anektirale. Tjedan dana kasnije, 19. aprila ušle su u Jugoslaviju i 
bugarske trupe da zauzmu područja koja im je </span><span lang="DE" style="mso-ansi-language:DE">Hitler 
</span><span lang="HR" style="mso-ansi-language:HR">dodijelio.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">49 
Janeković, str. 27-46, osobito str. 27-28. Prema ovom izvoru, talijanski vojni 
ataše u Beogradu imao je prije rata 34 agenta u jugoslavenskim oružanim 
snagama, od kojih dvojicu u Glavnom đeneralštabu.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">50 
DGFP, serija D, sv. </span><span style="font-size:7.0pt">XII</span><span lang="HR" style="font-size:7.0pt;
mso-ansi-language:HR">, str. 476, Hitlerovo pismo Mussoliniju, 5. aprila 1941.<span style="letter-spacing:-.05pt"><o:p>
</o:p>
</span></span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Strategija njemačkog napada na Jugoslaviju je bila jednostavna: prvo, 
proizvesti ogromni psihološki udarac brutalnim zračnim napadom na Beograd, 
odsjeći eventualnu liniju povlačenja prema Grčkoj, te bezobzirno napasti 
aerodrome i instalacije neutralizirajući taj dio jugoslavenske obrane. Drugo: 
razoriti zračnim napadima glavne komunikacije i napasti jugoslavensku kopnenu 
vojsku iz više pravaca s mnogo jačim snagama, ispresijeći zemlju snažnim 
frontalnim i obuhvatnim operacijama u dijelove, i time preduhitriti otpor 
polumobilizirane, loše opremljene, nepokretne i slabo predvođene jugoslavenske 
vojske. Treće, jugoslavenske armije uništiti pojedinačno i eliminirati ih kao 
organizirane borbene jedinice. U stvari su se sve te operacije slile u jednu i 
izvršene su tokom pet ili šest dana. Hitlerova odluka da brzim, masovnim 
napadom prisili Jugoslaviju da poklekne što je brže moguće, jedva da je mogla 
biti efikasnije provedena. Zemlja je za par dana pala.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_15.htm"><b>Prethodni dokument</b></a></TD>
<TD><a href="40_17.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

