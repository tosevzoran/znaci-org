<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_37.htm"><b>Prethodni dokument</b></a></TD>
<TD><a href="27_39.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote0" style="margin-top:0mm;margin-right:0mm;margin-bottom:0mm;
margin-left:110.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark38"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Footnote30">U 
KLANC</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Footnote30">U</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Kraljevački bataljon je ulazio u ueki klanac između 
dve strme strane, kad nešto iznenada zašišta i zaklobuča iznad glava boraca. 
Oni popadaše u retku paprat. Granata grunu. Diže se zemlja uvis i poškropi 
borce. Oni ustadoše i, iznenađeni, pogledaše u pravcu odakle je došla 
granata, naprežući sluh ne bi li čuli ponovni pucanj.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Trkom napred! — 
prenosila se komanda.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Čelo bataljona 
prelazilo je u trk, dok se kraj kolone gurao napred praveći mali nered u bacačkom 
vodu.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Artem</span><a style="mso-footnote-id:
ftn1" href="#_ftn1" name="_ftnref1" title><sup><span style="mso-special-character: footnote; mso-fareast-language: SR-CYR" lang="SR-CYR">[1]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR">, 
komandir bacačkog voda, koji je bio na začelju, upravo je izmahnuo prutom i ošinuo 
preko mršavih sapi poslednjeg konja u koloni koga je konjovodac uzaludno vukao 
da požuri. Sa rzanjem konja, batom mnogih nogu i zveketom sanduka municije i 
kuvarskih kazana izmeša se kratki podmukli klepet i šištanje druge granate. 
Artem se baci na zemlju. Iza njega se podiže paprat i zemlja, odjeknu 
eksplozija i pokri ga beli dim. Iz dima izlete konj i besno pojuri napred, gazeći 
borca pred sobom. Artem se podiže na ruke, pa onda klonu.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dva najbliža borca 
hitro mu priđoše, podigoše ga između sebe i trkom zamakoše u klanac za 
bataljonom.<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Gore, u strani, padoše 
još dve granate i opet zavlada tišina. I sve bi bilo brzo zaboravljeno, kao u 
stotinu sličnih događaja, da u koloni nisu bila nosila i na njima beskrvno i 
bledo Artemovo lice. Jednu ruku držao je na </span><span class="Footnote3"><sup><span lang="SR-CYR" style="font-size:10.0pt;font-family:&quot;Times New Roman&quot;;mso-fareast-language:
SR-CYR">g</span></sup><span lang="SR-CYR" style="font-size:10.0pt;font-family:&quot;Times New Roman&quot;;mso-fareast-language:
SR-CYR">RUDima</span></span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> i pipao prstima nepravilne oblike parčeta 
granate, koje mu je, zajedno sa zemljom iz duboke rane na listu noge, izvadila 
bolničarka dok ga je previjala. Četiri borca koji su ga nosili nejednako su 
koračali stranom, stenjući pod nosilima, dok je on gledao tamdže vrhove 
planina koji su se lagano udaljavali. Borci su se smenjivali pod nosilima.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Lagano je padao mrak. 
Kolona je žurila da se dohvati planinske visoravni još za dana. Počeše 
najpre retke krupne kapljice, a zatim čitavi mlazevi rane proletnje kiše. Kroz 
pomrčinu, gustu kao testo, kolona je sporo odmicala. Mala mršava bolničarka 
prebacila je svoje šatorsko krilo preko glave i gornjeg dela nosila i zaštitila 
ranjenika od ledenih mlazeva koji su neprestano lili iz mrkle noći. Njeni 
drugovi, pogureni i šćućureni, uvučeni ispod šatorskih krila ili ćebadi, 
nisu ni primetili da je ona ostala nezaštićena i da joj niz vrat teče mlaz 
vode.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sve teže je noga 
nalazila oslonac na ugaženom blatu koje je kolona ostavljala za sobom. Borci su 
ćutke nosili ranjenog druga, držeći čvrsto nosila nad sobom. Artem je znao 
kako je drugovima teško. I on je po sličnoj noći nosio ranjenog druga. 
Proklinjao je sebe i želeo da umre, da što pre oslobodi teških napora svoje 
drugove. Kiša se skupljala u koritu nosila napravljenih od šatorskog krila i 
kvasila Artemova leđa sve do vrata podignutog na rancu, koji mu je služio kao 
jastuk. Ležao je u vodi. Jeza ga je hvatala. Drhtao je i gubio i ono malo 
toplote koju je iznureno telo stvaralo i molio drugove da ga spuste negde, da ga 
ostave, da prekrate muke i sebi i njemu. Njegove reči niko nije slušao, niti 
je mogao čuti. Šljapkalo se bespućem. Mlazevi kiše su i dalje dobovali po šatorskim 
krilima, prebačenim preko glava boraca. Nabujali potoci jezivo su šumeli u 
mrkloj noći. Kolona se kidala, zastajala, pa ipak išla nekom nevidljivom 
cilju, nekom siromašnom planinskom selu u kojem će se, možda, ogrejati, osušiti, 
naspavati i nahraniti. A to selo, nekoliko crnih tačkica na karti 
komandantovoj, bilo je nedostižno daleko.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U zlo doba noći, negde 
pred zoru, kolona umornih i pokislih boraca naiđe na dve-tri polurazvaljene štale 
sa senom na tavanu. To je to selo na komandantovoj karti. Jedno od uništenih i 
spaljenih sela. U stvari, to su bile uboge seoske brvnare, čija je ogolela 
brvna sprala plaha jesenja kiša, stvarajući crne potočiće. Dve-tri štale 
stoje kao jedina potvrda da je tu nekada bilo selo i da će, ako je ijedan 
njegov stanovnik živ, opet tu biti, jer takav je čovek: vratr^će se rodnoj 
grudi i zaorati posnu zemlju makar noktima i ostati joj veran dok ima daha u 
njegovim prsima.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Zaplamsale su vatre. 
Borci su cedili svoja mokra odela, pa opet ih oblačili, okretali leđa vatri 
praveći živu ogradu oko nje. Ta ograda se isparavala. Pušila. Para se mešala 
s dimom i grizla oči boraca. Oni su trljali oči rukama, ali podnosili. Grejali 
su uska ramena i nalazili reči za humor, za podsmeh svome nezavidnom položaju, 
</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Footnote2">mokrom</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> hrbatu i praznom stomaku, i ko zna po koji put dočaravali 
ono šta bi bilo dobro za ovakav slučaj — što se uvek svodilo na isto: topla 
kuća, suva preobuka, masna večera i meka postelja.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Skidajući Artema s 
nosila iz kojih su izručili vedricu vode, drugovi su ga upitali kako mu je. On 
je neprirodno veselo, rastežući lice, žuto na odsjaju plamena, ispružio ruke 
prema plamenu i odgovorio:</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Dobro mi je, 
drugovi. Samo, ne osećam više ovu ranjenu nogu; od kolena nadole, čini mi se 
kao da je nemam.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na njegovom licu nije 
se gasio osmeh.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bolničarka mu opipa 
list noge. Oseti neku čudnu mekoću kao kad hleb nabubrio od kvasca pritisneš 
rukom. Ona brzo trže ruku, prestrašena od iznenadne misli — gangrena. Hitro 
pogleda ranjenika. On je, naslonjen na suvo seno, već spavao. Titraji plamena 
igrali su se s njegovim žutim osmehom. U tom trenutku bio je čudno lep sa 
svojim mršavim detinjim licem, lako osenčenim muškom nausnicom, senkom oko očiju 
i visokim ravnim čelom. Bolničarki bi neizrecivo žao tog mladog čoveka i ona 
se povuče u mrak. Saže se kao da nešto pretura po svojoj torbi i nečujno 
zaplaka. Zatim izađe. Nađe komesara u drugoj štali kraj vatre i ispriča mu o 
smrtnoj opasnosti u kojoj se Artem nalazi. Već iste noći pošao je kurir u 
brigadnu bolnicu da zadrži lekara. S prvim nagoveštajem novoga dana, bataljon 
krenu s ranjenikom da bi ga spasao.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Oko podne bili su u 
selu. Dok su borci u borovoj šumi čekali na obrok mesa i brašnene čorbe, 
brigadni lekar je poslovao u jednoj kući oko Artema. Pipao mu je nogu od kolena 
ka bedru i pitao ga da li oseća dodir. Artem se smejao i odgovorio da oseća 
tek negde u preponama, upravo na mestu gde se noga završava.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Zakasnili smo. 
Dohvatila se već stomaka. Ako već i nije, onda će to biti za još koji 
trenutak, a posle toga živeće samo nekoliko sati. Pokušaćemo da joj preprečimo 
put — šapnu lekar bolničarki kraj sebe.<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Samo mirno lezi, 
Arteme. Izvršićemo malu operaciju —tešio ga je lekar.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Hitro je zasekao okolo 
butne kosti debelo meso, iz koga nije potekla krv nego neka vodnjikava, 
rozikasta tečnost. Šuštalo je pod kožom. Artem je mirno ležao. Osmehivao se 
na svoje drugove i sve mu se činilo lepo i radosno. Lekar je zamolio dvojicu 
boraca da čvrsto drže nogu, dok je on hitro ostrugao testericom debelu butnu 
kost. Artem je gledao u zid obasjan kvadratićem sunca što je ulazilo kroz usko 
prozorče, gotovo i ne obraćajući pažnju na to šta se radi s njegovom nogom, 
a onda zaklopi oči kao da tone u san.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Nismo uspeli — reče 
lekar gledajući ga.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U rukama borca ostade 
žuta, zavojem omotana odsečena noga njegovog druga. On poblede. Zajedno s 
nogom u rukama srušio se na pod kraj ranjenika. I ostali koji su to gledali 
bili su bledi kao krpa. Artem se budio i čudno ih gledao sa osmehom na licu. 
Ispod košulje virila je zasečena trupina. Dole, na podu, kraj kreveta, ležala 
je njegova žuta, beživotna noga. Njegovi drugovi su se opraštali s njim ne 
mogavši da izdrže potresnu sliku druga koji umire pred njihovim očima. On 
nije svestan da ga smrt već ima u svojim rukama. On samo vidi sunce, kuću, 
svoje drugove oko sebe, lekara i bolničarku, koji se brinu o njemu, i on je 
zbog toga veseo i radost mu je u srcu, i smeje se smeje... A to što se on 
smeje, za sve druge je znak da umire, lagano, sigurno i bezbolno. On je umirao, 
a bataljon je kretao iz sela.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prolazila je duga 
kolona kraj njegovoga kreveta i drugovi su mu ćutke stezali ruku. On se svima 
smejao i gledao ih očima punim radosti. Za njih je on već mrtav. Odaju mu poštu 
jer to neće moći učiniti kad bude stvarno umro. A on je mislio na život. 
Ganula ga je ta pažnja drugova. Pitao se da li je on tu pažnju zaslužio i čime. 
Kako su dobri i mili svi ti njegovi drugovi.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ćutke je išla kolona 
bataljona. Borci su nosili u sebi sliku druga koji je ostao u selu, koji im se 
svima široko smejao i radosno rekao zbogom, uveren da će ga preneti u brigadnu 
bolnicu i da će iz nje brzo izaći i vratiti se svojim drugovima.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na kraju kolone išla 
je bolničarka i plakala.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Bodytext3Italic">Blagoje 
BOGAVAC</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Heading1" align="left" style="margin-top:0mm;margin-right:0mm;margin-bottom:
5.15pt;margin-left:19.0pt;text-align:left;line-height:9.0pt;mso-line-height-rule:
exactly;background:transparent"><a style="mso-footnote-id:ftn1" href="#_ftnref1" name="_ftn1" title><span class="Bodytext3"><sup><span style="mso-special-character: footnote; font-family: Times New Roman; mso-fareast-language: SR-CYR" lang="SR-CYR">[1]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext3"> Slavoljub Mirković.</span></p>
    <p class="Heading1" align="left" style="margin-left:21.0pt;text-align:left;
line-height:9.0pt;mso-line-height-rule:exactly;background:transparent"><span class="Bodytext3"><sup><span style="mso-special-character: footnote; font-family: Times New Roman; mso-fareast-language: SR-CYR" lang="SR-CYR">[1]</span></sup><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> Postavljen za komesara čete aprila 1943.</span></span></p>
  </div>
</div>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_37.htm"><b>Prethodni dokument</b></a></TD>
<TD><a href="27_39.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
