<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_167.htm"><b>Prethodni dokument</b></a></TD>
<TD><a href="31_169.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">U 
BORBI PROTIV TENKOVA KOD LIVNA</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="EN-GB">Brigada 
je iz doline gornjeg toka Vrbasa izvršila marš pravcem: Donji Vakuf — 
Bugojno — Kupres — s. D. Malovan — s. Borje, gdje je 3. bataljon dobio 
zadatak da na pogodnim položajima organizuje odbranu, zatvarajući komunikacije 
od Livna ka Borovoj glavi i Šujicama.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a></span></p>
<p class="MsoNormal" style="line-height:91%"><span lang="EN-GB">Bataljon je po 
stizanju na marševski cilj zaposeo dominirajuće položaje na udaljenosti 
100—200 m od komunikacije Livno — Borova glava. Na frontu 1,5—2 km 
zaposednuta komunikacija je bila pod uspešnim dejstvom vatre naših četa. Svi 
smo očekivali neprijatelja i plašili se da ne ostane tog dana u garnizonu 
Livno, ili da ne skrene nekim drugim pravcem. Neprijatelj, verovatno nije 
pretpostavlj ao da se na ovom sektoru nalaze snage takve jačine kao što je 
bila naša brigada koja je u svom sastavu imala 6 bataljona.</span></p>
<p class="MsoNormal" style="line-height:91%"><span lang="EN-GB">Komandant 
bataljona Anđelko Rodić izdao je naređenje komandirima četa da se na 
neprijatelja otvori vatra tek kada se on celom dužinom postavi ispred našeg 
fronta, kako bi čete mogle istovremeno da dejstvuju. Naša 3. četa, pošto je 
bila na čelu rasporeda bataljona, imala je zadatak da prva otvori vatru; ostale 
čete bi zatim snažnom bočnom vatrom zahvatile neprijateljsku kolonu po celoj 
dužini.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sve je ispalo po zamisli komandanta bataljona. Sa naših dobro pripremljenih 
i maskiranih položaja mogli smo dobro osmatrati kako se neprijatelj od Livna 
kreće ispred naših nezapaženih položaja, ne znajući šta će ih zadesiti. 
Kada smo otvorili</span><span lang="DE" style="mso-ansi-language:HR"> </span><span lang="DE" style="mso-ansi-language:DE">iznenadnu</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">vatru</span><span lang="HR" style="mso-ansi-language:HR">, </span><span lang="DE" style="mso-ansi-language:DE">nastao</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="DE" style="mso-ansi-language:HR"> </span><span lang="DE" style="mso-ansi-language:DE">pravi</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">krkljanac</span><span lang="HR" style="mso-ansi-language:HR">. 
</span><span lang="EN-GB">U</span><span lang="EN-GB" style="mso-ansi-language:HR"> 
</span><span lang="EN-GB">paklu</span><span lang="EN-GB" style="mso-ansi-language:HR"> 
</span><span lang="EN-GB">sna</span><span lang="HR" style="mso-ansi-language:HR">ž</span><span lang="EN-GB">ne</span><span lang="EN-GB" style="mso-ansi-language:HR"> 
</span><span lang="EN-GB">vatre</span><span lang="EN-GB" style="mso-ansi-language:HR"> 
</span><span lang="EN-GB">za</span><span lang="HR" style="mso-ansi-language:HR">č</span><span lang="EN-GB">ule</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">eksplozije</span><span lang="EN-GB" style="mso-ansi-language:HR"> 
</span><span lang="EN-GB">bombi</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">juri</span><span lang="HR" style="mso-ansi-language:HR">š</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">boraca</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">iznena</span><span lang="HR" style="mso-ansi-language:HR">đ</span><span lang="EN-GB">enog</span><span lang="EN-GB" style="mso-ansi-language:HR"> 
</span><span lang="EN-GB">neprijatelja</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Neprijatelj je bio potpuno razbijen., da nije stigao ni da se razvije za 
borbu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zaneseni uspehom, borci 2. i 3. čete krenuli su na juriš. Ne zadržavajući 
se oko plena u kome je bilo i kamiona, produžili smo gonjenje razbijenog 
neprijatelja ka Livnu. Izbili smo na brisani prostor kad nas iznenadiše 
neprijateljski tenkovi. Prihvatili smo žestoku borbu, ali nismo bili u stanju 
da se odupremo neprijateljskim tenkovima. Počeli smo da odstupamo pri čemu su 
1. i 2. vod 2. čete bili izloženi jakoj vatri od četiri neprijateljska tenka 
i u jednočasovnoj borbi pretrpeli osetne gubitke: poginula su 2 druga i 3 
drugarice, a 6 boraca teže ranjeno. Među ranjenima bili su: delegati vodova 
Radišić Milorad i Marjanović Gojko i desetar Zorić Božo. Poginuli su: 
zamenik komandira čete Mandić Jove Trivo, iz sela Risovac;<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">puškomitraljezac Radošević Nikole Bogdan iz sela Suvaja; Latinović 
Ilinka iz sela Bravsko; Brujić Zora iz Podgrmeča i Ivanka Dalmatinka (o kojoj 
ne znam bliže podatke).<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Trivo Mandić, zamenik komandira čete, je u ovoj borbi među prvima jurišao 
na neprijateljske tenkove, pokušavajući da ih uništi ručnim bombama. Bio je 
teško ranjen i iznesen iz borbe, ali je izdahnuo na rukama svojih drugova. 
Njegova smrt bila je za četu veliki gubitak.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Puškomitraljezac Radošević Bogdan je neprijateljske tenkove gađao iz 
mitraljeza do poslednjeg metka, ali mitraljesko zrno ništa ne može čeličnom 
oklopu. Teško ranjen otkačio je ručnu bombu i izvršio samoubistvo da ne bi 
živ neprijatelju pao u ruke. Samoodlučnost ovog hrabrog druga ostala nam je 
dugo u sećanju.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Latinović Ilinka bila je teško ranjena u stomak. Drugovi su joj pritekli u 
pomoć, a ona je tu pomoć odbila, izgovarajući poslednje reči: &quot;Borite 
se, drugovi! Meni je pomoć nepotrebna&quot;. Ilinka je bila stari borac, član 
Skoja. Odvažna devojka, uvek nasmejana, bila je voljena od svih u četi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Brujić Zora, hrabra bolničarka u 1. vodu, takođe stari borac i član 
Skoja, imala je oko 18 godina. </span><span lang="EN-GB">Kao i Ilinka bila je 
veseljak i hrabra u borbi i neizmerno cenjena u četi.</span></p>
<p class="MsoNormal" style="line-height:91%"><span lang="EN-GB">Ivanka, visoka 
devojka sa crnim očima, vesela pogleda, uvek nasmejana, najmlađi borac čete, 
rodom iz nekog sela oko Sinja. </span><span lang="DE" style="mso-ansi-language:
DE">Stupila je u 2. četu kad se naša brigada borila oko Sinja. U dalmatinskoj 
nošnji i sa lepo izvezenom devojačkom dalmatinskom torbom, poginula je ukazujući 
pomoć ranjenim drugovima. </span><span lang="EN-GB">Ivanku smo i znali samo kao 
&quot;Dalmatinku&quot;.</span></p>
<p class="MsoNormal" style="line-height:91%"><span lang="EN-GB">Na sektoru Livno 
— Šujice 3. krajiška brigada je u danonoćnim borbama ostala od 6. do 18. 
decembra 1943. godine. Svi pokušaji neprijatelja da se probije za Kupres ostali 
su bezuspešni, a u svakom pokušaju je trpeo gubitke. Stostruko smo mu vratili 
dug i osvetili pale drugove.</span></p>
<p class="MsoNormal" style="line-height:91%"><span lang="EN-GB">Iako smo i mi 
imali gubitaka u tim borbama, u pojedinim momentima za nas je opasnija bila 
nezapamćena hladnoća, pa smo od jakog mraza imali i promrzlih boraca.</span></p>
<p class="MsoNormal" style="line-height:116%"><span lang="EN-GB">Za borbe oko 
Livna i Šujica brigada je od Vrhovnog komandanta dobila pohvalu.</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Milenko STUPAR</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="EN-GB"> 
    Ovaj marš 3. bataljona u sastavu brigade, kao i akcija koja je izvedena 8. 
    decembra 1943. godine ostaće u sećanju svim preživelim učesnicima, jer 
    smo od već potučenog neprijatelja i njegovih tenkova pretrpeli ozbiljne 
    gubitke.</span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_167.htm"><b>Prethodni dokument</b></a></TD>
<TD><a href="31_169.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

