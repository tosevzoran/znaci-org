<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_186.htm"><b>Prethodni dokument</b></a></TD>
<TD><a href="4_14_4_188.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>OPŠTA DIREKTIVA ŠTABA DRAŽE MIHAILOVlĆA OD KRAJA 
MARTA 1945. ZA RAD ČETNIČKIH JEDINICA U ISTOČNOJ BOSNI1</strong></p>
<p align="center">Pregled opšte situacije i direktive za dalji rad.</p>
<p>Borota da ovo umnoži i da Mitranoviću, Žugiću,2 Tušev-ljakoviću,3 a 
Lazića4 i ostale da upozna a da im ne daje.</p>
<p>Okupator: Drži Sarajevo, Bijeljinu, Brčko, Gradačac i celu železničku 
prugu i put Sarajevo — Doboj — Derventa — Brod. U Sremu drži liniju istočno 
od Vinkovaca sve do ušća Drine u Savu.</p>
<p>Komunisti: U želji da se dočepaju velikih gradova Bosne, rasturili su svoje 
snage u sve strane, kako prema Sarajevu tako i u oblasti Tuzle, Bijeljine i Brčkog.5 
Samim ovim učinili su vojničku pogrešku jer teže više političkome uspehu 
na sve strane nego li stvarnome uspehu koji se samo prikupljanjem velikih snaga 
može ostvariti. U redovima komunista ima mnogo nasilno mobilisanih čiji je 
moral vrlo slab. Cesti su slučajevi dezertiranja iz njihovih redova i imaju 
mnogo obolelih od pe-gavog tifusa.</p>
<p>Ustaše: Najokorelije ustaše podigle su glavu i prete uništenju Srba.</p>
<p>Razne muslimanske i katoličke milicije: su često u vezi sa nama jer teže 
da sačuvaju narod od svakoga terora i često su puta progonjeni i ovi elementi 
od ustaša.</p>
<p>Naš zadatak:</p>
<p>Objediniti sve narodne snage bez obzira na veru. Hvatati vezu sa svima 
milicijama muslimanskim i katoličkim u cilju bratske saradnje i povezivanja i 
pridobijanja za našu stvar.</p>
<p>Sačuvati narod od pokolja ustaša i zaštiti ga od komunističkog terora i 
pljačke, i nasilne mobilizacije.</p>
<p>Dokle god se okupator bavi na terenu Bosne, dotle komunisti ne mogu sve svoje 
snage skocentrisati samo prema nama a mi nećemo dozvoliti da ako okupator ode, 
da naše pokretne snage budu izložene uništenju od strane skoncentrisa-nih jačih 
komunističkih snaga. Zbog toga mi moramo osmatrati dobro i rad okupatora, jer 
dokle god on drži Sarajevo, Bijeljinu i Brčko, dotle je on u Bosni i dotle naše 
pokretne snage neće biti izložene jedinstvenom udaru komunističkom. Znači mi 
moramo gledati i biti uvek obavešteni o položaju okupatora. Pošto okupator još 
drži gornje gradove to sad nam se daje vreme da što bolje organizujemo gerilu 
na celoj oblasti Bosne i za to isto vreme prikupimo pokretne snage koje će se 
sjediniti sa snagama Komande Srbije za dalji rad. Razvojem naše gerile i 
prikupljanjem pokretnih snaga a ostajući još u Bosni mi ćemo uspeti da naš 
narod zaštitimo od ustaškog pokolja i komunističke tiranije i pljačke. Kada 
okupator bude napustio Sarajevo, to je znak za pokretne trupe iz oblasti 
Sarajeva, Zenice i Ozrena kao i Trebave da se prisajedine srbir-janskim snagama 
a da gerila ostane sama na terenu. Napuštanje Bijeljine i Brčkog znak je za 
majevičke pokretne snage i Posavske Trebavske snage da se prisajedine 
Srbijanskim snagama. Majevičke i Trebavsko-Posavske snage mogu na 
pri-sajedinjenje doći i kroz Slavoniju i za to Majevica neka bude u stalnoj 
vezi sa nama, a Pavle Gajić da se stalno kurirska veže za Leku Damjanovića. 
Prolazak kroz Slavoniju samo u koliko ne bi oni mogli proći pravo na zapad 
preko r. Bosne.</p>
<p>Komanda Zapadne Bosne pukovnika Vranješevaća ima još vremena, ali ipak i 
ona ima da prikupi sve pokretne snage i da organizuje gerilu. Pukovnik Vranješević 
ne treba da se povede za defovima snaga Komande Crne Gore koja je prepuna 
izbeglica niti sa delovima pukovnika Baćovića koje su bez borbene vrednosti.</p>
<p>Cilj Vrhovne komande je da ujedini sve Šumadiske i Bosanske snage i da ne 
napušta Bosnu sve dokle ne bi na to bila prinuđena, silom događaja. Srbijanci 
i Bosanci boriće se do kraja rame uz rame da bi zaštitili naš narod od ustaša 
i komunista.</p>
<p>Imamo dovoljno vremena da posejemo što jaču gerilu u celoj Bosni, a ona je 
u punom razvoju i u Srbiji.6</p>
<p>Budno posmatrajte rad okupatora, ustaša i komunista.</p>
<p>Trupe potpukovnika Đunišića i pukovnika Baćovića ne sudeluju u ovome 
radu zbog velikog broja izbeglica i po sop-stvenom priznanju zbog slabije 
borbene vrednosti. Kad se potpukovnik Pavle Đurišić oslobodi izbeglica onda 
će on biti sposoban za borbu,7 a dotle Srbijanci i Bosanci ima da dele sudbinu 
u zajedničkoj borbi za narod, za Kralja, za slobodu protivu svih neprijatelja.</p>
<p>Ovo za Leku (Smit) i Borotu.</p>
<p>1 Original (pisan na mašini, ćirilicom) u Arhivu VII, Ča, k. 164, reg. br. 
14/5 (BH-V-475). Sadržaj direktive prenet je iz VK radio-vezom (vidi dok. br. 
192, nap. 222 i 226).</p>
<p>2&nbsp; Ilija, komandant Kladanjske brigade.</p>
<p>3&nbsp; Radomir Rade.</p>
<p>4&nbsp; Treba: Mazić (Spasoje).</p>
<p>5 Na području Sarajeva u to vreme su dejstvovale jedinice Operativne grupe 
korpusa JA (2, 3. i 5. korpus) radi oslobođenja Sara-jeva,a na sektoru 
Bijeljina, Brčko, Tuzla jedinice 2. armije JA (23, 25, 28. i 45. NOU divizija) 
sa zadatkom da razviju ofanzivne operacije opštim pravcem Doboj — Banjaluka 
radi povezivanja sa 1. i 4. armijom JA. Dejstva Operativne grupe korpusa i 2. 
armije nisu bila nikakvo »rasturanje snaga«, već su proizlazila iz opšteg 
plana Vrhovnog komandanta JA za konačno oslobođenje Jugoslavije.</p>
<p>6 Draža Mihailović nije uspeo da razvije »gerilsku borbu« ni u Srbiji 
niti u ma kom delu Jugoslavije. Njegove trupe su obično razbijale ili 
zarobljavale jedinice KNOJ-a uz pomoć naroda i narodne vlasti pri samom pokušaju 
ubacivanja na pojedina područja ili ubrzo po dolasku na određeni teren.</p>
<p>7 Tih dana je Pavle Đurišić sa svojim jedinicama napustio Dražu Mihailovića 
i uputio se ka Sloveniji (vidi dok. br. 181).</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_186.htm"><b>Prethodni dokument</b></a></TD>
<TD><a href="4_14_4_188.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
