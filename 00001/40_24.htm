<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_23.htm"><b>Prethodni dokument</b></a></TD>
<TD><a href="40_25.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">PODJELA<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prema 
Hitlerovoj odluci od 12. aprila i njemačko-talijanskim razgovorima u Beču od 
20. do 22. aprila, Jugoslavija je podijeljena između slijedećih 
zainteresiranih strana: osovinskih partnera, njihovih satelita Mađarske, 
Bugarske i (za talijanski račun) Albanije, te novostvorene hrvatske marionetske 
države. Tu državu dijelila je otprilike na pola demarkaciona linija između 
njemačke i talijanske zone; sa stanovišta Osovine to su praktično bile 
okupacione zone. Demarkaciona linija počinjala je zapravo u Sloveniji i, 
prelazeći preko hrvatskog državnog teritorija, nastavljala se prema jugoistoku 
do spojne točke njemačke, talijanske (tj. albanske) i bugarske okupacione zone 
(ili anektiranog područja). Kako pokazuje Karta 3, Njemačka je okupirala veći 
dio Slovenije, isključujući grad Ljubljanu ali uključujući sjeverozapadna 
područja te pokrajine sve do talijanske granice, i čitavo područje što se 
prostire sjeverno od demarkacione linije (deset do petnaest kilometara udaljene 
od desne obale Save), te na istok do nove hrvatske i mađarske granice. Njemačka 
je liniju u Sloveniji povukla na svoju ruku i bez konzultiranja s Italijom. 
Italija se morala zadovoljiti s ostatkom. Njemačka je isprva namjeravala 
anektirati to područje Reichu, ali plan formalno nikad nije proveden — 
vjerojatno zato što denacionaliziranje Slovenaca koji su činili 96,4 posto 
ukupnog stanovništva i široko zamišljena deportacija slovenskog pučanstva 
nikad nije izvršena.<sup>5</sup> Italija je anektirala ostatak Slovenije i 
nazvala ga »Ljubljanskom provincijom«, vrlo ogorčena što je Njemačka za 
sebe uzela one dijelove Slovenije preko kojih vodi željeznička pruga do 
Zagreba, te područje u kojem leži Trbovlje s rudnicima ugljena.<sup>6</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span style="font-size:7.0pt">4 
Ciano's Diary </span><span lang="HR" style="font-size:
7.0pt;mso-ansi-language:HR">1939-1943, str. 49, 52. <i>i </i></span><i><span style="font-size:7.0pt">passim, 
</span></i><span lang="HR" style="font-size:7.0pt;
mso-ansi-language:HR">(preveden na hrvatsko-srpski kao <i>Cianov dnevnik). </i></span><span style="font-size:7.0pt">Hory 
</span><span lang="HR" style="font-size:7.0pt;
mso-ansi-language:HR">i Broszat, str. 31-33.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span style="font-size:7.0pt">5 
Herzog, </span><span lang="HR" style="font-size:7.0pt;
mso-ansi-language:HR">str. 45-46. Za više pojedinosti vidi </span><span style="font-size:7.0pt">Harriman 
»Slovenia as an Outpost of the Third Reich«.</span><span lang="HR" style="font-size:7.0pt;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">6 
Mikuž, </span><span style="font-size:7.0pt">I</span><span lang="HR" style="font-size:7.0pt;
mso-ansi-language:HR">, 37-45, 52-68.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ostala 
područja koja je Italija anektirala ipak nisu bila beznačajna. Ona je uzela 
dio hrvatskih teritorija u zaleđu Rijeke, pojas zemlje uzduž velikog dijela 
istočne obale Jadrana zajedno s većinom jadranskih otoka, te cijelo područje 
Boke Kotorske. K tome je okupirala čitavu Crnu Goru koju je namjeravala učiniti 
posebnom kraljevinom, vazalnom državom privrženom Italiji. Albanija je za 
talijanski račun pripojila zapadni dio Makedonije, većinu Kosova i uži pojas 
Crne Gore u blizini Skadarskog jezera - to jest, sva područja u kojima su 
Albanci činili većinu ili veliki dio stanovništva. Bugarskoj je bilo dopušteno 
da priključi veliki dio Makedonije, dio Srbije i mali dio Kosova.<sup>7</sup> 
Mađarskoj je odobreno da uzme Baranju, Bačku, hrvatsko Međimurje i slovensko 
Prekomurje.<sup>8</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">7 
To nije bilo učinjeno posebnim proglasom ili sličnim aktom vlade već 
jednostavnim proširenjem bugarskog zakonodavstva i upravne organizacije na ta 
područja. Čulinović, <i>Okupatorska podjela Jugoslavije, </i>str. 602-605.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">8 
Posebni cilj Mađara, naime dogovor po kojem bi im Hrvati i Talijani dali 
specijalna prava na izlaz na Jadran u Rijeci, nije se međutim nikad ostvario. 
Vidi DGFP, serija D, sv. </span><span style="font-size:7.0pt">XII</span><span lang="HR" style="font-size:7.0pt;
mso-ansi-language:HR">, str. 564-577, 586.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Srbija 
je u biti bila svedena na svoje granice prije 1912. godine, ali je uključivala 
dio Kosova i Banat. Nju su izravno okupirale njemačke trupe koje su uspostavile 
vojni sistem vlasti, dok je Banatom upravljala lokalna njemačka manjina. Od 
640.000 ukupnog stanovništva u Banatu, njemačka manjina je sačinjavala oko 
120.000, ili 18,7 posto.<sup>9</sup> Užom Srbijom upravljala je njemačka 
okupaciona vojska, isprva uz pomoć grupe srpskih komesara, a od augusta 1941. 
pomoću kvislinške vlade kojoj je na čelu stajao general </span>Milan<span lang="HR" style="mso-ansi-language:HR"> 
Nedić, bivši jugoslavenski ministar vojske i mornarice. Posebnim sporazumom 
između Nijemaca i Bugara pozvane su bugarske trupe koje su u tri uzastopne 
etape okupirale najveći dio Srbije i tako zamijenile neke njemačke jedinice 
koje su dobile drugi raspored. Ali kontrola je ostala u njemačkim rukama.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">9 
Marjanović, <i>Ustanak i narodnooslobodilaćki pokret u Srbiji 1941, </i>str. 
23. (dalje se citira kao Marjanović, <i>Ustanak 1941).</i><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">I 
na kraju, od teritorija Hrvatske i Slavonije (bez Međimurja, manjeg područja 
sjeverno od Rijeke i bez nekih sjevernih jadranskih otoka), zajedno s onim 
dijelom Dalmacije koji Italija nije anektirala, te čitavog teritorija Bosne i 
Hercegovine, stvorena je Nezavisna Država Hrvatska. Njena granica prema Njemačkoj 
regulirana je njemačko-hrvatskim ugovorom od 13. maja 1941, a prema Italiji 
talijansko-hrvatskim ugovorom od 18. maja 1941; njena granica prema Srbiji, 
postavljena na Drini, »utvrđena« je jednostranom zakonskom odredbom NDH koja 
je prvo dogovorena s Nijemcima i zatim po njima formalno priznata. Granica prema 
Crnoj Gori riješena je specijalnim talijansko--hrvatskim ugovorom od 27. 
oktobra 1941.<sup><span style="letter-spacing:
-.25pt">10</span></sup><span style="letter-spacing:-.25pt"> </span>U tako 
ucrtanim granicama hrvatske marionetske države srpski je živalj činio oko 
jednu trećinu ukupnog stanovništva i bio je razasut na oko 65 — 75 posto 
teritorija. Kao i međuratna Jugoslavija (i ona poslije rata), ali u nešto 
manjoj mjeri, kratkovječna NDH bila je višenacionalna država s više 
religija. Ustaški je režim, nerazumno (kao što je vrijeme pokazalo) odlučio 
da ne prizna pravo na postojanje tom brojnom srpskom življu, stavljajući ga 
van zakona i postupajući prema njemu tokom rata na najnečovječniji i užasavajući 
način.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">10 
Za spomenute ugovore vidi NDH, Ministarstvo vanjskih poslova, <i>Međunarodni 
ugovori 1941, </i>str. 24-28. Za ugovor s Njemačkom; str. 49-59. za ugovor s 
Italijom (zaključeno je istovremeno između Italije i NDH nekoliko drugih 
ugovora o kojima se raspravlja niže); str. 83-86. za naredbu o granici prema 
Srbiji, i str. 305-306. za ugovor s Italijom o granici prema Crnoj Gori.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Što 
se tiče odnosa između teritorija i broja stanovnika, Jugoslavija (koja je 
krajem marta 1941. imala površinu od 247.542 km<sup>2</sup> i prema procjeni 
15,970.000 stanovnika)<sup>11</sup> je podijeljena na slijedeći način:<sup>12</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:1.0pt;mso-ansi-language:HR">&nbsp;<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">11 
Taj broj dobiven je projekcijom banovinskih godišnjih stopa rasta za 1937/38.<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">12 
Prema Marjanoviću, <i>Ustanak 1941, </i>str. 22-23. Ovo su njemačke procjene 
od 1. </span><span style="font-size:7.0pt">V</span><span lang="HR" style="font-size:7.0pt;
mso-ansi-language:HR"> 1941, ali nije naznačeno da li su to jednostavne 
projekcije zasnovane na stopi rasta tokom tridesetih godina ili (manje 
vjerojatno) procjene stvarnog stanovništva u raznim područjima na dan 1. </span><span style="font-size:7.0pt">V</span><span lang="HR" style="font-size:7.0pt;
mso-ansi-language:HR"> 1941.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.25pt;mso-ansi-language:HR">&nbsp;<o:p>
</o:p>
</span></p>
<table border="0" cellspacing="0" cellpadding="0" style="margin-left:2.0pt;
 border-collapse:collapse;mso-table-layout-alt:fixed;mso-padding-alt:0mm 2.0pt 0mm 2.0pt">
  <tr>
    <td width="272" valign="top" style="width:204.25pt;border:none;border-bottom:
  solid windowtext .75pt;background:white;padding:0mm 2.0pt 0mm 2.0pt">
      <p class="MsoNormal" style="text-indent:10.0mm;mso-pagination:widow-orphan">&nbsp;<span lang="HR" style="mso-ansi-language:HR"><o:p>
      </o:p>
      </span></p>
    </td>
    <td width="116" valign="top" style="width:87.1pt;border:none;border-bottom:solid windowtext .75pt;
  background:white;padding:0mm 2.0pt 0mm 2.0pt">
      <p class="MsoNormal" align="center" style="text-align:center;mso-pagination:widow-orphan"><span lang="HR" style="font-size:8.0pt;mso-ansi-language:HR">km<sup>2</sup></span><span lang="HR" style="mso-ansi-language:HR"><o:p>
      </o:p>
      </span></p>
    </td>
    <td width="92" valign="top" style="width:68.9pt;border:none;border-bottom:solid windowtext .75pt;
  background:white;padding:0mm 2.0pt 0mm 2.0pt">
      <p class="MsoNormal" align="center" style="text-align:center;mso-pagination:widow-orphan"><span lang="HR" style="font-size:8.0pt;mso-ansi-language:HR">stanovnika</span><span lang="HR" style="mso-ansi-language:HR"><o:p>
      </o:p>
      </span></p>
    </td>
  </tr>
  <tr>
    <td width="272" valign="top" style="width:204.25pt;border:none;mso-border-top-alt:
  solid windowtext .75pt;background:white;padding:0mm 2.0pt 0mm 2.0pt">
      <p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Slovenija, 
      njemačka okupaciona zona</span><span lang="HR" style="mso-ansi-language:HR"><o:p>
      </o:p>
      </span></p>
    </td>
    <td width="116" valign="top" style="width:87.1pt;border:none;mso-border-top-alt:
  solid windowtext .75pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">9.620</span></p>
    </td>
    <td width="92" valign="top" style="width:68.9pt;border:none;mso-border-top-alt:
  solid windowtext .75pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">775.000</span></p>
    </td>
  </tr>
  <tr>
    <td width="272" valign="top" style="width:204.25pt;background:white;padding:0mm 2.0pt 0mm 2.0pt">
      <p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Slovenija, 
      pripojena Italiji</span></p>
    </td>
    <td width="116" valign="top" style="width:87.1pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">5.242</span></p>
    </td>
    <td width="92" valign="top" style="width:68.9pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">380.000</span></p>
    </td>
  </tr>
  <tr>
    <td width="272" valign="top" style="width:204.25pt;background:white;padding:0mm 2.0pt 0mm 2.0pt">
      <p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Ostali 
      teritorij pripojen Italiji</span></p>
    </td>
    <td width="116" valign="top" style="width:87.1pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">5.381</span></p>
    </td>
    <td width="92" valign="top" style="width:68.9pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">380.000</span></p>
    </td>
  </tr>
  <tr>
    <td width="272" valign="top" style="width:204.25pt;background:white;padding:0mm 2.0pt 0mm 2.0pt">
      <p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Crna 
      Gora i područja pripojena Albaniji</span></p>
    </td>
    <td width="116" valign="top" style="width:87.1pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">28.000</span></p>
    </td>
    <td width="92" valign="top" style="width:68.9pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">1,230.000</span></p>
    </td>
  </tr>
  <tr>
    <td width="272" valign="top" style="width:204.25pt;background:white;padding:0mm 2.0pt 0mm 2.0pt">
      <p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Područja 
      pripojena Bugarskoj</span></p>
    </td>
    <td width="116" valign="top" style="width:87.1pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">28.250</span></p>
    </td>
    <td width="92" valign="top" style="width:68.9pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">1,260.000</span></p>
    </td>
  </tr>
  <tr>
    <td width="272" valign="top" style="width:204.25pt;background:white;padding:0mm 2.0pt 0mm 2.0pt">
      <p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Srbija, 
      njemačka okupaciona zona</span></p>
    </td>
    <td width="116" valign="top" style="width:87.1pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">51.100</span><span lang="DE" style="mso-ansi-language:DE"><o:p>
      </o:p>
      </span></p>
    </td>
    <td width="92" valign="top" style="width:68.9pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">3,810.000</span><span lang="DE" style="mso-ansi-language:DE"><o:p>
      </o:p>
      </span></p>
    </td>
  </tr>
  <tr>
    <td width="272" valign="top" style="width:204.25pt;background:white;padding:0mm 2.0pt 0mm 2.0pt">
      <p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Banat, 
      njemačka okupaciona zona</span><span lang="DE" style="mso-ansi-language:DE"><o:p>
      </o:p>
      </span></p>
    </td>
    <td width="116" valign="top" style="width:87.1pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">9.776</span><span lang="DE" style="mso-ansi-language:DE"><o:p>
      </o:p>
      </span></p>
    </td>
    <td width="92" valign="top" style="width:68.9pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">640.000</span><span lang="DE" style="mso-ansi-language:DE"><o:p>
      </o:p>
      </span></p>
    </td>
  </tr>
  <tr>
    <td width="272" valign="top" style="width:204.25pt;background:white;padding:0mm 2.0pt 0mm 2.0pt">
      <p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Područja 
      pripojena Mađarskoj</span><span lang="DE" style="mso-ansi-language:DE"><o:p>
      </o:p>
      </span></p>
    </td>
    <td width="116" valign="top" style="width:87.1pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">11.601</span></p>
    </td>
    <td width="92" valign="top" style="width:68.9pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">1,145.000</span></p>
    </td>
  </tr>
  <tr>
    <td width="272" valign="top" style="width:204.25pt;background:white;padding:0mm 2.0pt 0mm 2.0pt">
      <p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR"><span style="mso-spacerun: yes">&nbsp;</span>Nezavisna 
      Država Hrvatska</span></p>
    </td>
    <td width="116" valign="top" style="width:87.1pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">98.572</span></p>
    </td>
    <td width="92" valign="top" style="width:68.9pt;background:white;padding:0mm 2.0pt 0mm 2.0pt">
      <p class="MsoNormal" align="right" style="text-align:right;mso-pagination:widow-orphan"><span lang="HR" style="font-size:8.0pt;mso-ansi-language:HR">6,300.000</span></p>
    </td>
  </tr>
</table>
<p class="MsoNormal" style="text-indent:10.0mm;mso-pagination:widow-orphan">&nbsp;<o:p>
</o:p>
</p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Stalna 
prisutnost i talijanskih i njemačkih trupa u NDH (iako su operirale i bile 
stacionirane na raznim područjima) zahtijevala je da se reguliraju njihovi međusobni 
odnosi, koji su neizbježno utjecali i na njihove odnose s ustaškom državom. 
Kako ističe Helmuth Greiner, teritorijalni aspekt problema su </span><span lang="DE" style="mso-ansi-language:
DE">von</span><span lang="HR" style="mso-ansi-language:HR"> Ribbentrop i Ciano 
riješili u Beču samo privremeno:<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Budući 
da se nije mogao postići sporazum o podjeli Hrvatske u okupacione svrhe, jer su 
Talijani postavili ogromne teritorijalne zahtjeve i zapravo tražili prevlast u 
čitavoj Hrvatskoj (koju je nakon ulaska njemačkih trupa u Zagreb hrvatski voda 
dr Ante Pavelić, u stvari njegov predstavnik pukovnik Kvaternik, proglasio 
posebnom, nezavisnom državom) ministri su se za početak ograničili na to da 
utvrde demarkacionu liniju između talijanske i njemačke okupacione zone.<sup>13</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">13 
Greiner, str. 286.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Opći 
tok demarkacione linije odredio je, naravno, </span><span lang="DE" style="mso-ansi-language:DE">Hitler</span><span lang="HR" style="mso-ansi-language:HR">, 
ali kako je konačno zacrtavanje linije podrazumijevalo povlačenje i 
prebacivanje trupa, sređivanje veza između vojnih komandi, uređenje željezničkog 
i cestovnog prometa, a iznad svega pitanje vitalno važnog rudnog bogatstva, 
svoju su ulogu u tome odigrali i vojni, vanjskopolitički i ekonomski forumi. 
Dva ministra vanjskih poslova samo su dovršila odluke koje su donijeli </span><span lang="DE" style="mso-ansi-language:
DE">Hitler</span><span lang="HR" style="mso-ansi-language:HR"> i vojska, te 
regulirala ostale sporne točke, kao npr. kontrolu proizvodnih bogatstava. 
Stvarna okupacija NDH od strane Njemačke i Italije dovela je kasnije do velikog 
suparništva između dva partnera Osovine, što je posebno smetalo vojnim 
akcijama protiv oružanog otpora koji se postupno razvijao u marionetskoj državi.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Vojno 
i političko rukovodstvo u Njemačkoj i u Italiji bilo je oštro podijeljeno oko 
komadanja i okupacije Jugoslavije. Vojno rukovodstvo u obje zemlje bilo je očito 
za direktnu okupaciju čitave Jugoslavije, stojeći na stanovištu da 
marionetske države svagdje jako kompliciraju ulogu vojske, smanjujući njen 
utjecaj i slobodu djelovanja. Njemački ministar vanjskih poslova vrlo je 
zagovarao marionetsku Hrvatsku, možda po teoriji da će preko svog poslanika 
imati stanovit utjecaj na Zagreb, što pri jednostavnom uspostavljanju 
okupacionog vojnog režima ne bi bio slučaj. Vjerojatno </span><span lang="DE" style="mso-ansi-language:DE">je</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">von</span><span lang="DE" style="mso-ansi-language:HR"> </span><span lang="HR" style="mso-ansi-language:HR">Ribbentropa</span><!--[if gte vml 1]><v:line id="_x0000_s1026"
 style='position:absolute;z-index:1;mso-position-horizontal-relative:margin;
 mso-position-vertical-relative:text' from="-5.75pt,122.9pt" to="-5.75pt,129.85pt"
 o:allowincell="f" strokeweight=".25pt">
 <w:wrap anchorx="margin"/>
</v:line><![endif]-->
<span style="mso-ignore:vglayout;position:
absolute;z-index:0;margin-left:-9px;margin-top:163px;width:3px;height:12px"><img src="40_24.2.gif" v:shapes="_x0000_s1026" width="3" height="12"></span><span style="mso-ansi-language:HR"><span style="mso-spacerun: yes">&nbsp;</span><span lang="HR">podržavao 
</span></span><span lang="DE" style="mso-ansi-language:DE">Hitler</span><span lang="HR" style="mso-ansi-language:HR">, 
koji je sistematski nastojao da podijeli vlast medu svojim potčinjenima, a u 
ovom konkretnom slučaju htio je također zadovoljiti goruću potrebu svog 
partnera Mussolinija da svom narodu objavi neku »pobjedu«. U Italiji je 
prvenstveno </span><span lang="DE" style="mso-ansi-language:
DE">Mussolini</span><span lang="HR" style="mso-ansi-language:HR"> bio taj koji 
je zastupao neposrednu podjelu teritorijalnog plijena i time uspostavljanje 
marionetske države u kojoj je Italija trebala imati punu prevlast.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Vrlo 
skoro nakon proglašenja NDH, ustaški režim Ante Pavelića otpočeo je 
sistematskim progonima srpskog stanovništva. Ti su progoni direktno izazvali 
izbijanje prvog oružanog otpora u Hercegovini, krajem juna, ali to je bila 
lokalna i spontana manifestacija a ne dio smišljenog ustanka. U julu, nakon 
njemačkog napada na Sovjetski Savez 22. juna, te poziva Kominterne i Staljina 
evropskim komunističkim partijama na oružani otpor i sabotažu protiv Nijemaca 
kako bi se bar malo smanjio pritisak na Sovjetski Savez, Komunistička partija 
Jugoslavije počela je (manje-više simultano u raznim dijelovima zemlje) s 
planiranim oružanim ustankom protiv okupatorske vojske i protiv kvislinških 
vlasti i njihovih trupa. U većini su područja snage otpora bile mješovite, 
sastojeći se prvih pet do šest mjeseci i od komunista i njihovih sljedbenika i 
od srpskih nacionalističkih grupa. U Srbiji su komunističke i srpske 
nacionalističke ili četničke snage bile odvojene od samog početka.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Priroda okupacionih ili kvislinških režima u nekim dijelovima 
raskomadane i okupirane Jugoslavije imala je velikog utjecaja na rast otpora u 
njegovim raznim oblicima. Zbog toga je potrebno ukratko opisati sistem 
upravljanja u glavnim područjima, osobito u prvoj godini okupacije (ispuštajući 
područja koja su anektirale Bugarska i Mađarska, koja su imala samo malu ulogu 
u četničkom pokretu). To je nužna predradnja za ispitivanje četničkog 
pokreta Draže Mihailovića. Specifični uvjeti u Sloveniji i u Crnoj Gori 
raspravit će se u Glavi sedmoj.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_23.htm"><b>Prethodni dokument</b></a></TD>
<TD><a href="40_25.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

