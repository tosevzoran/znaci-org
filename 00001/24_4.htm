<html>

<head>
<meta http-equiv="Content-Type" content="text/html; charset=utf-8">
<title>STJEPAN MESIĆ: TOM XIV, PORUKE</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>STJEPAN MESIĆ: PORUKE</b><br>        
<CENTER><TABLE border="1"><TR><TD><a href="24.htm"><b>Sadržaj</b></a></TD><TD><a href="24_3.htm"><b>Prethodno poglavlje</b></a></TD><TD><a href="24_5.htm"><b>Slede&#263;e poglavlje</b></a></TD></TR></TABLE></CENTER>        

<p class=BELITASTER>
<table width="100%">
<tr>
<td vAlign=Top>
<b>ANTIFAŠIZAM KAO LJUDSKO OPREDJELJENJE</b> 
<p> Antifašizam nikada nisam smatrao samo političkim opredjeljenjem, dapače - najmanje političkim. 
Antifašizam je za mene uvijek bio i ostao ljudsko opredjeljenje. Poslije užasa što su ih u vrijeme Drugoga svjetskog rata cijelome svijetu, pa i našim krajevima, donijeli fašizam, donosno nacizam i njihove domaće varijante, antifašizam i ne može biti ništa drugo, nego ljudsko opredjeljenje. Rekao bih: ljudsko i civilizacijsko. 
<br>Sa zadovoljstvom, ali i s dubokom sviješću o povijesnom značenju oba događaja, prihvatio sam pokroviteljstvo nad obilježavanjem 65. obljetnice ustanka naroda Hrvatske i 62. obljetnice osnivanja 10. korpusa zagrebačkoga. Nisam od onih koji žive zaronjeni u povijest i prošlost, ali nisam ni od onih koji prošlost tretiraju selektivno i jednostrano. 
<br>Otpor protiv fašizma i nacizma, otpor svima onima koji su bili sljedbenici tih zločinačkih ideologija i sudionici njihove jednako zločinačke prakse, taj je otpor zlatna stranica u našoj novijoj povijesti. A oni koji su taj otpor ponijeli na svojim plećima, svrstali su Hrvatsku na kraju velikog rata na stranu pobjedničkih Saveznika. Vi, borci Narodnooslobodilačke vojske, vi ste to uradili. I zbog toga ste zaslužili trajnu i neprolaznu zahvalnost. Povijest Drugoga svjetskog rata na ovim prostorima, gdje se antifašistička borba u Hrvatskoj vodila u sklopu antifašističke borbe na području cijele Jugoslavije, a pod vodstvom Hrvata -maršala Tita, ta povijest nije i nikada ne smije postati tek mrtva prošlost. Ona jest i mora ostati izvorište pouka i upozorenja, ali i nadahnuća. Ta nam povijest pokazuje s jedne strane za što su sposobni zlom opsjednuti umovi, na koji se način mogu manipulirati zavedeni ljudi, ali nas s druge strane uči kako se brani rodna gruda, kako se brani sloboda i dostojanstvo - i čovjeka, i nacije. 
<br>Šest i po desetljeća prošlo je od onih dana godine 1941. kada su se malobrojni hrabri odazvali pozivu savjesti i domoljublja, zovu slobode i želje za životom kojim neće gospodariti drugi. Znali su da ulaze u gotovo bezizlaznu borbu. Znali su da će to biti borba na život i smrt. A ipak nisu oklijevali. Bili su spremni žrtvovati svoje sutra zbog našega danas. Mnogi su to i učinili. Njihovim su tragom, desetljećima kasnije, krenuli oni koji su ustali u borbu za slobodu i neovisnost Hrvatske. Kada se prisjećam boraca od prije šest i po desetljeća, ne mogu a da se ne prisjetim i onih od prije jedne i po decenije. 
<br>Istina je često gorka pilula. Ali, iz iskustva znamo da su gorki lijekovi u pravilu najdjelotvorniji. Društvu koje boluje od prešućivanja i iskrivljavanja, od laganja i iskrivljavanja, takvome je društvu potreban lijek. Lijek je - istina. Kad to govorim imam na umu i one koji žele prikazivati užase razdoblja nacifašizma na način da se prikazivanje užasa izbjegne. To jednostavno nije moguće. 
<br>Ustaški logori bili su užasni. Progoni Srba, Zidova, Roma i Hrvata-antifašista bili su užasni. Ako to nastojimo prikazati izbjegavajući užas, onda idemo na ruku onima koji počinjene zločine relativiziraju ili negiraju, onda ne služimo istini. 
<br>Ako nemamo snage priznati da se ovo društvo i danas još na nedopušteno nepravedan način odnosi prema borcima, a osobito prema invalidima antifašističkog otpora, onda također ne služimo istini. 
<br>Jednom za svagda: borci protiv fašizma bili su na pravoj strani, poklonici nacizma i fašizma, ma kakvi da su bili njihovi inicijalni motivi, bili su na pogrešnoj strani. Čast Hrvatske obranili su antifašisti, a kaljali su je domaći fašisti, bez obzira kojim se imenom kitili. Današnja Hrvatska nema ama baš nikakvoga razloga ignorirati, a kamoli kažnjavati antifašiste, kao što nema ni razloga idealizirati i rehabilitirati fašiste. I to je istina. 
<br>Slažem se s onima koji kažu kako je vrijeme da napokon prestanemo voditi bitke Drugoga svjetskog rata. Slažem se i s onima koji smatraju kako prošlost valja prepustiti povjesničarima, a oduzeti političarima, kako se njome ne bi služili u manipuliranju javnošću. No, sve to uz jedan uvjet: da se, naime, prethodno utvrdi istina, odnosno da se potvrdi istina. 
<br>Danas smo se okupili da obilježimo, da proslavimo i da poručimo: nećemo zaboraviti, nećemo se odreći ideala koji su vodili antifašističke borce od prije više od šest desetljeća. Ovdje smo da im zahvalimo i da kažemo: nećemo zaboraviti da ste nas zadužili i nećemo dozvoliti da vas protjeruju u zaborav - niti rušenjem spomenika na vašu borbu i žrtve, niti zapostavljanjem još živih boraca. 
<br><p><i>(Iz govora na svečanosti 65. obljetnice ustanka naroda Hrvatske i 62. obljetnice osnivanja X. Zagrebačkog korpusa, 21. siječnja 2006.)</i> </p>
<CENTER><TABLE border="1"><TR><TD><a href="24.htm"><b>Sadržaj</b></a></TD><TD><a href="24_3.htm"><b>Prethodno poglavlje</b></a></TD><TD><a href="24_5.htm"><b>Slede&#263;e poglavlje</b></a></TD></TR></TABLE></CENTER>       
</TD></TR></TABLE>

</body></html>