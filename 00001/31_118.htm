<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_117.htm"><b>Prethodni dokument</b></a></TD>
<TD><a href="31_119.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">NIKOLA 
PLEĆAŠ OSTAO JE NA MILJEVINI</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:8.0pt;line-height:91%"><span lang="DE" style="mso-ansi-language:DE">Neustrašivi 
i hrabri zamjenik komandira 1. čete, 4 bataljona ostao je svima nama, njegovim 
saborcima i drugovima, u neizbrisivom sjećanju. U analima 3. krajiške njegovo 
ime zazima posebno mjesto.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U selu Bjelajski Vaganac, braća Plećaši — Nikola i Dušan — bili su 
poznati i prije rata kao napredni ljudi. Aprilskih dana 1941. Nikola je bio 
pozvan u rezervu, ali se već poslije nekoliko dana tužna srca vratio u selo. 
Ipak, za svaki slučaj, pušku, municiju i bombe sakrio je u jedan stari hrast, 
nadajući se da će oružje jednog dana dobro doći. I na zov Partije, julskih 
dana 1941, Nikola se laća puške. Već u prvim ustaničkim okršajima u 
Bjelaju, kod Vrtočke crkve, Krnjeuši i Bjelajskom polju, ističe se hrabrošću 
i neustrašivošću<i>.</i><o:p>
</o:p>
</span></p>
<p class="MsoNormal" style="text-indent:7.0pt;line-height:91%"><span lang="DE" style="mso-ansi-language:DE">Takvo 
njegovo držanje u borbi i politička aktivnost nisu dugo ostali nezapaženi. 
Avgusta 1942. godine primljen je u Partiju, a ubrzo zatim postaje komandir voda 
2. (vrtočke) čete. Sa svojim vodom posebno se isticao u borbama na Pljevskim 
Podovima, Glamoču i na Ostrošcu. Među ovima je novembra 1942. godine ušao u 
Bihać i sa svojim borcima zarobljava više od 30 domobrana i 2 protivtenkovska 
topa.<o:p>
</o:p>
</span></p>
<p class="MsoNormal" style="text-indent:7.0pt;line-height:91%"><span lang="DE" style="mso-ansi-language:DE">Januara 
1943. godine u borbi na Tesliću, Nikola, tada komandir 1. voda 1. čete 4. 
bataljona 3. krajiške brigade, teško je ranjen puškomitraljeskim rafalom u 
koljeno. Iako nepokretan, u teškom stanju, nastavio je da komanduje i da bodri 
svoje borce koji su naišli na žilavu odbranu neprijatelja.<o:p>
</o:p>
</span></p>
<p class="MsoNormal" style="text-indent:7.0pt;line-height:91%"><span lang="DE" style="mso-ansi-language:DE">Kad 
su se okršaji oko Teslića stišali, Nikola je odnesen u bolnicu, gde se zadržao 
sve do maja 1943. godine. Mi, njegovi borci, teško smo podnijeli ovo 
razdvajanje od voljenog komandira. Priželjkivali smo da što prije prezdravi i 
vrati se u jedinicu. Tek tada, u njegovom odsustvu, osjetili smo koliko nam 
nedostaje, jer nas je njegov lični primjer borca, komuniste i čovjeka nosio i 
bodrio u svakoj borbi.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Upravo 
kada je počela bitka na Sutjesci vratio se u borbeni stroj Nikola Plećaš, ali 
— kao invalid. Noga mu je ostala kraća i ukočena. Ipak nije napustio 
jedinicu, hteo je svojom voljom i požrtvovanošću da nadoknadi ovaj tjelesni 
nedostatak. Primio je dužnost zamjenika komandira 1. čete i stizao svuda, gdje 
i četa, bez obzira na bolove i teškoće pri kretanju. A teškoća je tada bilo 
u izobilju. </span><span lang="EN-GB">Trebalo je, gladna stomaka, izdržati marševe 
i juriše preko Mojkovca, Pive i Tare. Svi smo osjećali kako želi sam sebe da 
prevaziđe, da ukočenom nogom hita uvijek ispred nas, da prvi bude na čelu 
kolone, prvi u streljačkom stroju. A poslednji — kada se treba odmarati i 
hranu primiti na kazanu.</span></p>
<p class="MsoNormal" style="margin-top:1.0pt;text-indent:20.0pt;line-height:91%"><span lang="EN-GB">Poslije 
svih muka i teškoća, pošto je izdržala sva iskušenja u obruču, brigada se 
spremala za proboj. Nezadrživim, jurišom bataljoni su, zajedno sa ostalim 
jedinicama, probijali obruč za obručem, prešli Taru, Pivu, Sutjesku i 
Zelengoru, i sručili se na peti — poslednji obruč, na komunikaciji Foča — 
Kalinovik. </span><span lang="DE" style="mso-ansi-language:DE">Taj dan, 14. jun 
1943. godine, za Nikolu je bio sudbonosan.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Sa 
četom je srećno prešao drum kod sela Zadre i jutro ga je zateklo u hrastovoj 
šumi u rejonu Borjanice. Tu je trebalo malo predahnuti, odmoriti se od danonoćnih 
borbi i juriša, marševa i pentranja po gudurama i brdima.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Bili 
smo već na domaku pobjede, izvan obruča. I dok se sunce polako dizalo na 
horizontu, povlačeći i maglu iz kotline, nad šumu, u kojoj je bila naša četa, 
sručilo se iznenada jato neprijateljskih aviona. Nastala je paklena buka — 
zavijanje sirena, brujanje avionskih motora i tresak bombi. Jednog trenutka, u 
tom opštem metežu i haosu Božo Plećaš i ja, koji smo bili najbliži Nikoli 
ugledali smo ga svog ogrezlog u krvi. Bio je pogođen metkom iz avionskog 
mitraljeza i borio se sa životom. Priskočili smo u želji da mu pomognemo. 
Ali, bilo je kasno, njegovi životni trenuci već su bili odbrojani.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Odjednom, 
osjetismo da se hrve sam sa sobom, da želi nešto da nam kaže. </span><span lang="EN-GB">Nagli 
smo se nad njim.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:13.0pt"><span lang="EN-GB">— Momci 
moji, nastavite borbu, ostavite mene! Sa mnom je i ovako gotovo. — Tiho nam to 
reče i klonu.</span></p>
<p class="MsoNormal" style="margin-top:1.0pt;text-indent:13.0pt;line-height:91%"><span lang="EN-GB">Mi 
smo se zgledali i nijemo stojali nad tijelom junaka druga i starješine čiji 
lik nikada neću zaboraviti. Sve što smo mogli učiniti onog momenta bilo je to 
da mu kojim minutom ćutanja odamo posljednju poštu i da krenemo dalje, po 
zadatku koji smo dobili.</span></p>
<p class="MsoNormal" style="margin-top:3.0pt;text-indent:12.0pt"><span lang="EN-GB">Za 
nama, za kolonom 3. krajiške brigade ostao je grob Nikole Plećaša, da tu, na 
zaravni Miljevine, zauvijek čuva stražu.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Rade KOVAČEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_117.htm"><b>Prethodni dokument</b></a></TD>
<TD><a href="31_119.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

