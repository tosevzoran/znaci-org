<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_42.htm"><b>Prethodni dokument</b></a></TD>
<TD><a href="40_44.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">NAČINI 
ČETNIČKOG MIŠLJENJA I PONAŠANJA<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Izvjesne 
činjenice i izvjesne č</span>etnicke<span style="mso-ansi-language:HR"> </span>ideje<span lang="HR" style="mso-ansi-language:
HR"> i stavovi </span><a href="http://bill.su/"><span style="color:windowtext;
text-decoration:none;text-underline:none">bili</span><span style="color:windowtext;
mso-ansi-language:HR;text-decoration:none;text-underline:none"> </span><span style="color:windowtext;text-decoration:none;text-underline:none">su</span></a><span lang="HR" style="mso-ansi-language:HR"> 
od osnovne važnosti za četničko poonašanje kroz cijeli rat; njihovo 
izdvajanje ovdje pomoći će razumijevanju četničkog djelovanja i politike, što 
će biti predmet rasprave u slijedećim poglavljima.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">1) 
Četnički pokret otpora započeli su i vodili profesionalni oficiri i oni su 
precrenjfvali svoju vojnu stručnost. To se vidi iz mnogih slučajeva kad su se 
Mihailović i drugi četnički oficiri pozivali na svoje vojno školovanje i na 
nedostatak vojnog znanja kod partizanskih komandanata. Emigrantska vlada služila 
se istim argumentom kad je vršila pritisak da se partizani podvrgnu Mihailovićevoj 
komandi. Profesionalni vojnici skloni su ismijavati sposobnost civila u vođenju 
vojnih operacija. Međutim, gerilsko je ratovanje, a posebno ono kojim su se služili 
komunisti u vođenju narodnooslobodilačkih ratova u nerazvijenim zemljama, 
poprimilo izvjesne političke, socioekonomske i psihološke aspekte koji ga 
jasno razlikuju od gerilskih operacija tradicionalne vrste. Pod rukovođenjem 
tradicionalno školovanih profesionalnih oficira, četničke su se snage 
pokazale kao potpuno nesposobne ne samo za vođenje uspješnog gerilskog rata, 
već i da pobijede komunistima predvođene partizane i vojsku koja je izrasla iz 
tih partizanskih odreda. Među partizanima je, naravno, također bilo nešto bivših 
jugoslavenskih oficira čije se znanje koristilo u potpunosti, ali vodeći 
partizanski komandanti bili su civili koji su se borili u republikanskim 
redovima u španjolskom građanskom ratu i koji su imali stvarno borbeno 
iskustvo.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">2) 
Tokom prve dyije i po godine svog postojanja kao ratnog pokreta četnici nisu 
vidjeli potrebe da stvaaju i nisu ni stvorili političku organizaciju koja bi 
obuhvaćala redove onog stanovništva koje ih je podržavalo. Mislili su da </span><span lang="DE" style="mso-ansi-language:
DE">je</span><span lang="DE" style="mso-ansi-language:HR"> </span><span lang="DE" style="mso-ansi-language:DE">dovoljno</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">imati</span><span lang="HR" style="mso-ansi-language:HR"> 
uski Centralni nacionalni komitet, (osnovan u augustu 1941. i nešto proširen 
početkom 1943). Budući da je on bio puki privjesak Vrhovne komande, Mihailoviću 
je njegova vojna organizacija služila također i kao politički aparat. Tek u 
januaru 1944, na kongresu u selu Ba, osnovana je Jugoslovensko-demokratska 
narodna zajednica, a istovremeno je proširen i Centralni nacionalni komitet, 
ali čak ni tada ni jedno od tih tijela nije imalo bilo kakvu stvarnu moć. Čak 
su i »Ravnogorske narodne odbore«, koji su stvarani krajem 1943. i koji su 
nakon kongresa u selu Ba služili kao lokalni organi Zajednice, zapravo osnivali 
sreski vojni komandanti.<sup>54</sup> Povrh toga, izleda da je Dragiša Vasić, 
koji je još duboko u 1943. bio vodeći član Izvršnog odbora Centralnog 
nacionalnog komiteta i Mihailovićev glavni politički savjetnik, bio potpuno 
neprikladan za tu ulogu, kako zbog svoje ličnosti tako i zbog nedostatka političkog 
iskustva. Ali čini se da se čak ni nakon Vasićevog pada i Moljevićevog 
uspona do uloge glavnog političkog savjetnika, kvaliteta političkih savjeta 
koje je primao Mihailović nije mnogo poboljšala.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">3) 
Četnički vode i njihovi sljedbenici bili su krajnje konzervativni i 
tradicionalistički nastrojeni. Ne samo svojim vojnim razmišljanjem već također 
i svojim izgledom, svojom dugom kosom i bradama, a često i svojeglavim ponašanjem 
mnogih komandanata, oni su se vraćali unatrag, na iskustva srpskih četničkih 
odreda u Makedoniji prije 1912, iako te srpske tradicije (osim za Srbe i 
Crnogorce) nisu imale nikakvog značenja za bilo koga drugog u Jugoslaviji. Uz 
to su Mihailović i drugi četnički komandanti, jednako kao i civil Vasić, 
bili krajnje sumnjičavi, pa čak i antagonistički raspoloženi prema 
profesionalnim političarima; u svoje redove uključili su veći broj njih tek 
nakon kongresa u selu Ba. Na kraju, kao i mnoge druge organizacije koje vode 
profesionalni vojnici, četnici su bili izrazito antiintelektualni i u svojim 
redovima praktički nisu imali ni pisaca ni umjetnika.<sup>55</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">54 
Đurovićeva izjava na suđenju; <i>Suđenje članovima rukovodstva organizacije 
</i></span><i><span style="font-size:7.0pt">Drafy</span><span lang="HR" style="font-size:7.0pt;
mso-ansi-language:HR"> Mihailovića, </span></i><span lang="HR" style="font-size:
7.0pt;mso-ansi-language:HR">str. 489.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">55 
Prema nekim tvrdnjama, u četničkom taboru tokom prve polovine 1944, bilo je 
mnogo govora o tome da je nekoliko srpskih književnika bilo spremno pridružiti 
se četnicima u planinama. Do tog nikad nije došlo i to je naprosto mogla biti 
puka propaganda, da se djeluje protiv vijesti kako su mnogi pisci, umjetnici i 
intelektualci, uključujući nekoliko vrlo istaknutih pjesnika, kipara i 
slikara, već neko vrijeme s partizanima.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">4) 
Četnici su precijenili svoju vještinu da na makijavelistički beskrupulozan način 
iskoriste neke svoje neprijatelje. Glavna metoda bila je pri tom kolaboracija s 
okupacionim i kvislinškim vojskama protiv glavnog domaćeg neprijatelja, 
partizana, koje su vodili komunisti. Tu vrstu politike mogu i protivničke snage 
primjenjivati s jednakim ili boljim uspjehom — kao što su to u Jugoslaviji 
prvenstveno činile snage Osovine. Povrh toga, ta politika nosi u sebi svoje 
opasnosti, kao na primjer poteškoće izvlačenja iz takve politike kad je već 
jednom aktivirana, negativna reakcija u vlastitim redovima kao i u širokoj 
javnosti, iskorištavanje u propagandne svrhe od strane protivnika, itd.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">5) 
Četnici su potcijenili Komunističku partiju Jugoslavije, čiji su rukovodioci 
organizirali i preuzeli političko i vojno vodstvo partizanskih snaga. U početku 
je Mihailović, naravno, imao valjan razlog da sumnja u efikasnost komunističkog 
vodstva, koje je kroz veći dio međuratnog razdoblja bilo prilično</span><!--[if gte vml 1]><v:line id="_x0000_s1026"
 style='position:absolute;z-index:1;mso-position-horizontal-relative:margin;
 mso-position-vertical-relative:text' from="374.9pt,133.9pt" to="374.9pt,201.1pt"
 o:allowincell="f" strokeweight="1.45pt">
 <w:wrap anchorx="margin"/>
</v:line><![endif]-->
<span lang="HR" style="mso-ansi-language:
HR"><span style="mso-spacerun: yes">&nbsp;</span>nesposobno. Budući da nije 
znao koliko je mnogo Tito uspio postići otkad je stao na čelo Partije, 
Mihailović jedva da je mogao očekivati da bi komunisti vojno i politički 
uspješno djelovali pod mnogo težim uvjetima nakon komadanja i okupacije 
Jugoslavije. Komunisti su naredili da se podigne ustanak dok su Nijemci bili u 
zenitu snage, a razne greške i bolni partizanski gubici sve do sredine 1942. 
kao da su potvrđivali četničko mišljenje. Ali četnici su malo pažnje 
poklanjali sve brojnijim dokazima da partizani vrlo brzo uče na svojim greškama. 
Da su bolje gledali, vidjeli bi da su se do kraja 1942. partizani razvili u 
izvrsne vojne i političke organizatore čije su snage, predvođene sposobnim i 
hrabrim komandantima, pokazivale visok borbeni moral; da su stvorili pravu, 
mobilnu vojsku i velik broj teritorijalnih gerilskih odreda, koje je podupirala 
dobro organizirana i sve brojnija Komunistička partija sa svojim masovnim 
organizacijama, kao i početnu strukturu revolucionarne vlasti.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">6) 
Jedna od četničkih izjava koja najviše otkriva što misle o partizanima kao 
svojim vojnim protivnicima, nalazi se u dijelu </span>X<span lang="HR" style="mso-ansi-language:HR"> 
direktive br. 1 od 2. januara 1943, a odnosi se na četnički plan za napadanje 
i uništavanje partizana u Bosni. U tom dijelu pod naslovom »Taktika 
neprijatelja«, Vrhovna komanda - to jest, Mihailović — kaže na osnovi do 
tada stečenih iskustava u borbi protiv »partizansko-razbojničkih bandi«:<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jedinice 
su veoma slabo vođene i komandovane usled nedostatka spremnog starešinskog 
kadra.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Akcije 
pojedinih grupa nisu povezane kako po zadacima, tako ni po vremenu i svode se na 
brze i iznenadne prepade poglavito noću; Prilikom odbrane, a nekada i samog 
napada, izbegavaju se odlučne borbe i poglavito se teži u slučaju nailaska na 
jačeg neprijatelja da se izbegne rešenje borbe, vešto se izvlačeći iz svake 
teže situacije;<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ubijanje 
naših starešina i rad trojki glavni su eksponenti njihove akcije. Ubijanjem 
starešina žele da sruše sistem izvedene organizacije i komandovanja, trojke u 
tom momentu treba da unesu nered svojim prepadima u naše redove. Zbog toga se 
zahteva zaštita starešina i opreza prama trojkama, naročito noću;<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jedinice 
partizanske popunjene su najraznovrsnijim mangupima, kao što su ustaše, najveći 
krvoloci srpskog naroda, Jevreji, Hrvati, Dalmatinci, Bugari, Turci, Mađari i 
sve ostale nacije sveta. Skreće se pažnja na to, da partizani sarađuju sa 
ustašama i sa gestapoom, te se otuda i tumači ubijanje srpskog življa od 
strane partizana. Zbog ovakvog konglomerata borbena vrednost partizanskih 
jedinica vrlo je slaba, a naročito i s toga, što im je i naoružanje dosta 
slabo. Partizani su majstori u propagandi, koju uglavnom osnivaju na borbi 
protiv okupatora, kao da ih okupator ne naoružava za borbu protivu Srba, i uništenje 
srpskog življa. Pri zavođenju masa glavni im je momenat blef, kojega vrlo vešto 
primenjuju, kako u sprečavanju naše propagande, tako i u širenju svoje.<sup>66<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">56 
Arhiv Vojnoistorijskog instituta u Beogradu, Četnički dokumenti, </span><span lang="DE" style="font-size:7.0pt;mso-ansi-language:DE">reg</span><span lang="HR" style="font-size:7.0pt;mso-ansi-language:HR">. 
br. 13/3, kutija 1.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="letter-spacing:-.2pt;mso-ansi-language:HR">7)</span><span lang="HR" style="mso-ansi-language:HR"> 
Usprkos pridjevu »Jugoslovenska« u službenom nazivu svoje vojske, te 
povremenom pozivanju na jugoslavensku državu i na jugoslavensku ideju u četničkoj 
propagandi, Mihailović i vodeće političke i vojne ličnosti njegovog pokreta 
nisu bili odani ni jugoslavenskoj ideji, ni jugoslavenskoj državi u pravom 
smislu riječi. Njihovo jugoslavenstvo bilo je ljuska ispunjena velikosrpskim 
sadržajem i trebalo je služiti samo tim interesima. Zbog toga ni Mihailović 
ni četnici nisu mogli računati na bilo kakvu stvarnu podršku ne-srpskog 
stanovništva zemlje, već samo na njihovo protivljenje. Budući da je ideja 
jugoslavenstva nastala kao obrambena i ujedinjavajuća ideologija koja treba služiti 
svim južnoslavenskim narodima, budući da je Južnim Slavenima, pa i Slavenima 
uopće, tokom drugog svjetskog rata prijetilo istrebljenje, bilo je prirodno da 
će neka politička grupa, usprkos totalno diskreditiranoj jugoslavenskoj ideji 
u međuratnom periodu, pokušati da toj ideji da novu formu i upotrebi je kao 
obrambeno i ujedinjavajuće ideološko sredstvo tokom rata. To je učinila 
Komunistička partija Jugoslavije. Zaista, u suptilnim političkim rukama Josipa 
Broza Tita procvjetala je nova ideja jugoslavenstva. Kombinirajući elemente i užeg 
patriotizma pojedinih južnoslavenskih naroda i općeg jugoslavenskog 
patriotizma, ta je nova ideja postala moćna ideološka snaga, ne samo protiv 
stranih zavojevača, nego i protiv domaćih neprijatelja: protiv ustaša koji su 
pokušavali zauvijek razbiti Jugoslaviju, i protiv četnika koji su je htjeli 
obnoviti tako da u biti služi interesima samo jednog južnoslavenskog naroda.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">8) 
Četnički vode, a posebno Mihailović, bili su uvjereni da, zbog protivljenja 
mogućem širenju komunizma zapadni Saveznici neće nikad dopustiti Sovjetskom 
Savezu da ima odlučni utjecaj na Balkanu. Četnici su pogrešno pretpostavljali 
da su nenadoknadivi zapadnim Saveznicima, te da ih oni zbog toga moraju 
potpomagati. U telegramu što ga je 7. novembra 1943. poslao svojim 
komandantima, Mihailović je tu ideju jezgrovito izrazio ovako: »Engleska ne 
srne nikada prepustiti Balkan ruskom uticaju, jer onda gubi Sredozemlje — to 
je svima jasno.«<sup>57</sup> Sa stanovišta dugoročnih političkih 
razmatranja zasnovanih na tradicionalnim odnosima snaga u Evropi, četničko 
razmišljanje izgledalo je velikim dijelom razumno. Ali, na njihovu nesreću, 
ključne odluke nisu donošene na temelju dugoročnih političkih premišljanja, 
već su ih donosili predsjednik vlade </span>Churchill<span lang="HR" style="mso-ansi-language:HR"> 
i njegovi vojni savjetnici na temelju trenutačnih vojnih potreba, za koje su 
borbena snaga i pouzdanost Titovih partizana bile važnije od njihovih komunističkih 
težnji (koje su i onako izgledale ublažene). Povrh toga, sovjetski utjecaj u 
Evropi općenito, a na jugoistoku Evrope posebno, nije nikada bio tako jak kao 
krajem drugog svjetskog rata. Još jednom se ustanovilo kako je za političke 
grupacije u malim narodima, ili čak za male narode u cjelini, riskantno 
pretpostaviti da su nezamjenjivi, naročito u uvjetima koalicionih ratova 
nekoliko velesila. Povijest je opet pokazala da se u takvim ratovima, pa čak i 
u velikim diplomatskim krizama, mali narodi, a posebno političke grupe u malim 
narodima, uvijek mogu otpisati.<o:p>
</o:p>
</span></p>
<span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">57 </span><i><span lang="DE" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:DE;mso-fareast-language:
EN-US;mso-bidi-language:AR-SA">Ibid, </span></i><span lang="DE" style="font-size:
7.0pt;font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:DE;mso-fareast-language:EN-US;mso-bidi-language:AR-SA">reg, 
br. </span><span lang="HR" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA">19/1, kutija 3.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_42.htm"><b>Prethodni dokument</b></a></TD>
<TD><a href="40_44.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

