<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_135.htm"><b>Prethodni dokument</b></a></TD>
<TD><a href="31_137.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">MARA 
STUPAR JE PODLEGLA RANAMA</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:8.0pt;line-height:91%"><span lang="EN-GB">Posle 
zauzimanja Donjeg Vakufa i kraćeg odmora, usledio je napad na Bugojno, 22. 
avgusta 1943. Pošto je pao mrak, naša 3. četa je posle kraćih priprema, 
krenula u pravcu Bugojna. </span><span lang="DE" style="mso-ansi-language:DE">Grad 
je bio opasan jakim utvrđenjima, posednutim od ustaša. Vreme je bilo lepo, noć 
bez vetra. Četa je imala dva ili tri vodiča.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Držeći se preciziranog pravca, 3. četa 3. bataljona se preko blage kose 
približavala cilju. U jednom momentu vodiči su se uznemirili. Znali su da je 
neprijatelj blizu, da je Bugojno utvrđeno, a odbrana jaka. Verovatno i pod 
utiskom ustaških zločina na ovom terenu, vodiče je, približavajući se 
cilju, zahvatao sve veći strah. Komandir Radulović ih je umirivao, ali su mu 
oni ipak nestali u noći.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Cilj je bio sasvim blizu i četa se po vodovima razvila u streljački stroj. 
</span><span lang="EN-GB">U tišini smo išli napred. Jedino se šapatom čulo: 
&quot;Veza, brže! Brže&quot;. Svak se trudio da priđe što bliže cilju, 
neopaženo. Najveća neizvesnost je, u svakoj borbi, dok neprijatelj ne otvori 
vatru, dok se ne oceni njena jačina i mesto. Došli smo na liniju jednog puta, 
iza koga se nalazila isprekidana živica. </span><span lang="DE" style="mso-ansi-language:
DE">Na ovom terenu je bio uzdignut i predstavljao je dobar zaklon. Međutim, 
kako neprijatelj nije otvarao vatru, prešli smo put i ušli u neke kukuruze. Čulo 
se samo šuštanje kukuruza i upozorenje: &quot;Pst! Pst...&quot;<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Ispred sebe, na 
dvadesetak metara u noći, primetio sam drvo i tog momenta pomislio: &quot;Da mi 
je što pre do njega, bio bi to dobar zaklon za mene&quot;. Tu moju misao 
prekinuo je plotun snažne puščane i mitraljeske vatre i kuršumi koji su 
sipali oko nas. Brzo sam, kao i ostali, zalegao. Snažna vatra. Pomislio sam: 
&quot;Nećeš na ovoj čistini ostati da si manji od makova zrna&quot;. Levo od 
mene u streljačkom stroju čuju se jauci, među njima i ženski. Moglo se 
zaključiti da je nekoliko drugova ranjeno, a i jedna drugarica.</span></p>
<p class="MsoNormal"><span lang="EN-GB">Levo od mene nalazio se Mišo Ćulibrk i 
pitao me šapatom, imam li vezu desno? Bacio sam pogled desno od mene, u tamnu 
noć koju su parala svetleća zrna.</span></p>
<p class="MsoNormal"><span lang="DE" style="mso-ansi-language:DE">— Desno od 
mene nema nikoga — odgovorio sam mu šapatom.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kako ni levo 
od njega nije bilo nikoga, predložio sam mu da se povučemo nazad, što smo i učinili 
do linije puta, gde se čitava četa po delovima povukla.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pored nekoliko 
ranjenih drugova bila je ranjena i četna bolničarka Mara Stupar, krasna 
devojka, dobar drug i odličan borac. Ranjena je u obe noge, ispod kolena. Na 
mestu ranjavanja ukazana joj je prva pomoć. Ja i još dva druga postavili smo 
je na šatorsko krilo i poneli dalje od vatrene linije. Neprijatelj nas je 
obasuo jakom vatrom, pa smo ranjenu drugaricu brzo sklonili iza jednog odsečenog 
stabla. Tog momenta, ona je još jače jauknula. Ponovo je ranjena. Noć je, 
skoro se ništa ne vidi i ne možemo ustanoviti gde je sada ranjena, a ona sama 
nije mogla da nam to kaže.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Poneli smo je 
i brzo krenuli prema brigadnom previjalištu, jer je još davala znake života. 
Išli smo što smo brže mogli da bismo Maru živu doneli do brigadnog lekara. U 
jednom momentu, kada više nismo imali snage, spustili smo je da se odmorimo i 
utvrdili da ona ne daje znake života. Nosili smo je još dalje u pozadinu i kod 
jedne seljačke kuće zamolili domaćina da je sahrani.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Vratili smo se 
nazad na položaj, u sastav čete, zamišljeni, tužni zbog izgubljenog druga. 
Mara je kao bolničarka svakom u četi bila spremna da ukaže potrebnu pomoć, 
pa i život za svakoga od nas da da, ali nje sada nije više bilo među nama. 
Poznavao sam je dobro. Iz istoga smo sela (Vođenica, kod Bosanskog Petrovca). 
Krasna je to bila devojka. </span><span lang="EN-GB">Zajedno smo išli i u školu. 
Od početka ustanka, do odlaska u partizane, aktivno je učestvovala u nizu 
akcija za potrebe NOB-e.</span></p>
<p class="MsoNormal"><span lang="DE" style="mso-ansi-language:DE">U samu zoru 
23. VIII četa je probila spoljnu odbrambenu liniju ustaša i prodrla u grad. 
Posle dva dana i dve noći žestokih borbi neprijatelj je likvidiran i Bugojno 
oslobođeno. Za njegovo oslobođenje dalo je svoju krv ili život nekoliko 
drugova i drugarica iz našeg bataljona, među njima i naša Mara. </span><span lang="EN-GB">Njenog 
se imena i lika rado seća svaki borac 3. čete, 3. bataljona.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Mile TEŠIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_135.htm"><b>Prethodni dokument</b></a></TD>
<TD><a href="31_137.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

