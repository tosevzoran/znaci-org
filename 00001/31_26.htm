<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_25.htm"><b>Prethodni dokument</b></a></TD>
<TD><a href="31_27.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">VIŠE SE NISAM SASTAO SA BRANKOM MALBAŠIČEM</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:11.0pt;line-height:91%"><span lang="DE" style="mso-ansi-language:DE">Početkom 
jedne sveže oktobarske noći 1942. godine, 1. četa stigla je pred prve rovove 
ispred sela Žegar i bila spremna da u sastavu svog 1. bataljona 3. krajiške 
brigade krene u borbu za oslobođenje Bihaća, koji je na tom području 
razdvajao oslobođenu teritoriju Bosne i Like.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bihać je bio do tada najveći grad koji je moja četa napadala. Zato je, 
pored velike radosti zbog već postignutih uspeha, kod nas boraca vladala i 
zabrinutost kako savladati tu dolinu punu slugu okupatora naoružanih do zuba. 
Široka, polutamna dolina, osvetljena sijalicama, još dotada neviđenim od 
mnogih među nama, činila se još težom za zauzimanje. Dok su vodnici primali 
zapovest od komandira čete Jove Miljevića, među nama se vodila bojažljiva 
diskusija o predstojećoj akciji i njenom ishodu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Bogami, trebaće dobro pritegnuti kolane, jer je trnovito do Bihaća — 
reče neko.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Kad te počnu streljati onolike lampe, a mitraljezi vrebati, biće tijesno bihaćko 
polje — prihvati drugi.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">I 
tako ređaju se zaključci kao da je svaki sam sebe hteo ohrabriti, sve dok nas 
ne preseče jak glas desetara Branka Malbašića, poznatog mitraljesca, čiji 
sam bio pomoćnik.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Čuješ ti, Petrane, obezbedi &quot;brnjicu&quot; i meni dosta džebane 
pa kad ih nagarimo i pričepimo trebaće malo pobrže za njima koračati. A ja 
ću se pobrinuti da nam nijedan sa slovom &quot;U&quot; ne izmakne iz rova na 
koji nas dva budemo napadali.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Reči 
mitraljesca Branka delovaše ohrabrujuće i lica boraca se ozariše.</span></p>
<p class="MsoNormal" style="line-height:91%"><span lang="EN-GB">Na nekim 
pravcima već se čulo i učestalije puškaranje, kao da je neprijatelj osetio 
šta mu spremamo. To je izazvalo i na našem pravcu izvesnu živost i komešanje. 
Ubrzano je izdavanje zapovesti, te doznadosmo koji vod i desetina kuda treba da 
napada. Odmah smo krenuli u kolonama po desetinama u određenim pravcima i vrlo 
brzo smo podišli neprijateljskim rovovima. Pod kišom neprijateljskih kuršuma 
razvili smo se u streljački stroj i odgovorili istom merom. Od povremenog puškaranja 
razvila se obostrana paklena vatra. </span><span lang="DE" style="mso-ansi-language:
DE">Počeše i glasne komande:<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Napred! Juriš! 
Ura! Bacaj bombe! Moj mitraljezac kao da još uvek nije siguran u mene, dobacuje 
mi u pokretu:</span></p>
<p class="MsoNormal" style="line-height:91%"><span lang="EN-GB">— Petrina, 
ovamo za mnom, prebacimo se onde! Jesu li puni svi okviri municijom? </span><span lang="DE" style="mso-ansi-language:DE">Nemoj 
da zaostaneš!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">I tako smo dospeli blizu jednog rova iz koga je neprekidno sipala 
mitraljeska vatra, eksplozija ručnih bombi i glasno podrugivanje ustaša na naš 
račun.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Tle na kome smo zauzeli položaj bilo je oranje. Malo smo začeprkali zemlju 
radi zaklona, a zatim otvorili brzu paljbu. Gađajući puškarnicu bunkera za 
tren ućutkasmo neprijatelja. Dok ga je četa obasipala vatrom, grupa bombaša 
mu se privlačila duž neke živice i neočekivano ga obasula bombama. 
Neprijatelj se pokolebao i četa je krenula napred.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Priteži opanke Petrina — oglasi se mitraljezac Branko i dodade. — 
Jesam li ti rekao?! </span><span lang="EN-GB">Samo ti meni &quot;džebane&quot;.</span></p>
<p class="MsoNormal" style="line-height:91%"><span lang="EN-GB">Prebacujemo se 
dalje uz oranje i prenosimo vatru na sledeći rov. Čuju se i dalje komande 
komandira čete, slivajući se gotovo sa glasom svih boraca i starešina u četi:</span></p>
<p class="MsoNormal"><span lang="EN-GB">— Napred, napred!</span></p>
<p class="MsoNormal" style="line-height:91%"><span lang="EN-GB">Nešto kasnije 
čusmo komandira pozadi nas. Ali ovoga puta, ne onaj uobičajeni &quot;napred, 
napred, juriš, bacaj bombe&quot; — već drukčiji, koji se ređe čuo u 
ovakvim prilikama.</span></p>
<p class="MsoNormal" style="text-indent:17.0pt"><span lang="EN-GB">— Šta ćeš 
tu, kukavico, brže napred!</span></p>
<p class="MsoNormal" style="text-indent:17.0pt;line-height:91%"><span lang="EN-GB">Ovaj, 
koga je komandir pri obilasku streljačkog stroja otkrio u njegovoj 
&quot;barikadi&quot;, za tren oka se sjurio u streljački stroj. Nismo saznali 
koji je to borac, što bi nam po završenoj akciji dobro došlo za 
&quot;razonodu&quot;.</span></p>
<p class="MsoNormal" style="text-indent:17.0pt;line-height:91%"><span lang="EN-GB">Borba 
se sve više rasplamsavala. Popuštanja nije bilo i prvi ranjenici i mrtvi su 
padali. Ja sam vešto i brzo &quot;hranio&quot; mitraljez, a Branko je, 
zadovoljan svojim pomoćnikom, sipao rafale na neprijatelja, koji nam je 
odgovarao istom merom. I baš kada je naš &quot;brnac&quot; sve uspešnije 
dejstvovao po neprijatelju, ja sam bio ranjen. </span><span lang="DE" style="mso-ansi-language:DE">Mitraljezac 
Branko ostao je bez svog pomoćnika baš kada mu je bio najpotrebniji. Naš 
rastanak je bio težak i tužan. Nećkao sam se da pođem, bilo me je sramota da 
napustim položaj.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ajde, ajde — rekao mi je Branko. — Ti ćeš brzo ozdraviti, a sastaćemo 
se u slobodnom Bihaću, pa ćemo i dalje gariti.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Rastao sam se sa 
mojim mitraljescem i to mi je bilo teže nego samo ranjavanje. Ostalo mi je da 
mislim o mojoj četi i drugovima, o uspehu na Bihać, a najviše o desetaru i 
mitraljescu Branku. Vesti su stizale u bolnicu, ali jednu od njih najteže sam 
primio i podneo:</span></p>
<p class="MsoNormal"><span lang="DE" style="mso-ansi-language:DE">— Poginuo je 
Branko mitraljezac.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Branko, drug i desetar, drvarski radnik. </span><span lang="EN-GB">Zvali smo 
ga Stari. Bio je srednjeg rasta, crnomanjast, strah i trepet za neprijatelja. 
Iako ponekad prznica, bio je veseljak, dobar pevač i nosilac razonode u svim 
prilikama.</span></p>
<p class="MsoNormal" style="line-height:91%"><span lang="EN-GB">On je ostao pred 
Bihaćem, kad je u stojećem stavu mitraljeskim rafalima štitio svoju četu, 
uništavajući ustaške zlikovce koji su vršili kontranapad. Zahvaljujući ovom 
junaku i njegovoj hrabrosti, naša četa se bez većih žrtava uspešno povukla 
na nove položaje, za ponovni napad.</span></p>
<p class="MsoNormal" style="line-height:91%"><span lang="EN-GB">Branko Malbašić 
dao je život za svoju četu, za svoje poginule i ranjene drugove, među kojima 
i za svog pomoćnika, za Bihać i svoj narod.</span></p>
<p class="MsoNormal" style="line-height:91%"><span lang="EN-GB">Nismo se sastali 
u oslobođenom Bihaću, kao što mi je obećao na rastanku kada smo se protiv naše 
želje morali zauvek rastati.</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Pero BABIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_25.htm"><b>Prethodni dokument</b></a></TD>
<TD><a href="31_27.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

