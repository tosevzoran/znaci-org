<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40_334.htm"><b>Sadr&#382;aj</b></a></TD>
<TD><a href="40_77.htm"><b>Prethodni dokument</b></a></TD>
<TD><a href="40_79.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">NASTAVAK 
KOLABORACIJE S NIJEMCIMA</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Četnici 
bi nesumnjivo bili vrlo rado odbacili kolaboraciju s Nijemcima da su mogli 
sklopiti neku zadovoljavajuću pogodbu sa zapadnim Saveznicima ili čak sa 
Sovjetima. Budući da niti jedna od tih mogućnosti nije bila otvorena, 
kolaboracija s Nijemcima je nastavljena. Mogu se posebno identificirati dva četnička 
oficira koja su održavala neke kontakte ili sklapala pogodbe s Nijemcima krajem 
1944: pukovnik Gojko Borota, komandant četničkog korpusa na području Sarajeva 
i major Jevđenijević iz četničke vrhovne komande. Mogu se indentificirati 
stanovite četničke jedinice koje su nabavljale municiju od Nijemaca i druge 
koje su se po njemačkom naređenju borile protiv NOVJ. Posljednjih tjedana 
prije potpunog njemačkog povlačenja iz Jugoslavije došlo je i do drugih četničko-njemačkih 
dodira. U radio-poruci od 13. oktobra 1944. koju je uhvatila njemačka radio-služba, 
četnička komanda za područje istočne Bosne obavijestila je Borotu da njene 
jedinice dobivaju municiju od Nijemaca.<sup>8</sup> U jednoj drugoj uhvaćenoj 
poruci istočnobosanske komande Vrhovnoj komandi, datiranoj 28. oktobra, kaže 
se da je pukovnik Borota, budući da su mu zalihe municije bile iscrpljene, 
dobio dopuštenje da dođe u dodir s Nijemcima i da su Nijemci obećali veće 
isporuke oružja i municije ukoliko četnička Vrhovna komanda pošalje jednog 
od svojih zastupnika da dogovori uvjete.<sup>9</sup> Vrhovna komanda smjesta je 
poslušala ovaj prijedlog; izvještaj komande njemačke Grupe armija F od 3. 
novembra kaže da je major Jevđenijević iz četničke Vrhovne komande 
pregovarao s oficirima Grupe armija F, te da je postignut sporazum u slijedećim 
točkama: 1) Četnici će pratiti i pomagati njemačke trupe koje se povlače iz 
Grčke prema Sarajevu. 2) U slučaju da Jugoslavija bude prepuštena Rusima, četnici 
će nastaviti marš s Nijemcima. Ako, u drugu ruku, zapadni Saveznici 
interveniraju u Jugoslaviji, četnici koji će zbog slabih zaliha zavisiti o 
njemačkom snabdijevanju, obećavaju da neće krenuti prema obali već će 
ostati na području Sarajeva i boriti se protiv partizana. 3) Pristajući na 
njemačke uvjete za pregovore četnici su obećali Nijemcima da će pustiti sve 
pripadnike njemačkih oružanih snaga koje drže u zarobljeništvu. (Njih je 
bilo 20 oficira i oko 300 podoficira i vojnika, vjerojatno pripadnika 369. pješadijske 
divizije, koje su zarobile jedinice majora Lukačevića u septembru 1944). Izvještaj 
završava riječima: »Komandna mjesta u Sarajevu trebaju primijeniti krajnju 
vještinu u pregovorima i najjači vojni pritisak da spriječe zaokret (</span><span lang="DE" style="mso-ansi-language:
DE">Abschwenken</span><span lang="HR" style="mso-ansi-language:HR">) Draže 
Mihailovića.«<sup>10</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">8 
Mikrofilm br. T-311, rok 189, snimak 1033.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">9 
</span><i><span style="font-size:7.0pt">Ibid, </span></i><span lang="HR" style="font-size:7.0pt;
mso-ansi-language:HR">snimak 1109; </span><i><span style="font-size:7.0pt">The 
Trial of </span><span lang="HR" style="font-size:7.0pt;mso-ansi-language:
HR">Dra^a Mihailović, </span></i><span lang="HR" style="font-size:7.0pt;
mso-ansi-language:HR">str. 266 - 267, 280 - 281, 299 - 300. 10 Mikrofilm br. 
T-311, rola 196, snimci 264 - 265.</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Izgleda 
da je nekoliko motiva pobudilo njemačku želju za ovim sporazumom s četnicima. 
Jedan od njih bila je nedavna antinjemačka aktivnost četničkih snaga pod 
Keserovićem, Rakovićem i (u vrlo maloj mjeri) Račićem u Srbiji, koji su na 
kratko vrijeme bili okrenuli oružje protiv Nijemaca i pokušali, ako bez 
uspjeha, da postignu nagodbu sa sovjetskim snagama. Izvan Srbije, neki četnički 
komandanti poput Lukačevića također su poveli u septembru borbu protiv 
Nijemaca, kao u Hercegovini, a Nijemci su iz radio-poruka uhvaćenih u oktobru 
znali da Lukačević, a također i Đurišić u Crnoj Gori, nagovaraju četnike 
da zapodjenu borbu s Nijemcima, te da na taj način utječu na »javno mišljenje 
u Engleskoj i Sjedinjenim Američkim Državama u korist četnika.«<sup>11</sup> 
Ali budući da je Nijemcima bila potrebna svaka pomoć koju su im četnici 
protiv NOVJ mogli pružiti, ili su bar htjeli osigurati da ovi ostanu neutralni 
sve dok snage Grupe armija E na povlačenju iz Grčke i snage s drugih područja 
Balkana ne dođu na područje Sarajeva bili su voljni da do neke granice plaćaju 
četnicima u oružju i municiji. Otprilike u isto vrijeme Nijemci su odaslali 
svog agenta </span><span lang="DE" style="mso-ansi-language:
DE">St</span><span lang="HR" style="mso-ansi-language:HR">ä</span><span lang="DE" style="mso-ansi-language:DE">rkera</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">da</span><span lang="HR" style="mso-ansi-language:HR"> 
se sastane s Mihailovićem, bez sumnje zbog istog cilja — da se Mihailović i 
četnici ne okrenu protiv Nijemaca.<sup>12</sup> Budući da im nikakav drugi 
pravac nije bio otvoren i budući da su zavisili o Nijemcima za svoje vojne 
potrebe, četnici su tako nastavili kolaborirati s njima sve do polovice aprila 
1945.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">11 
Ibid, </span></i><span style="font-size:7.0pt">rola </span><span lang="HR" style="font-size:7.0pt;mso-ansi-language:HR">189, 
snimak 1302.<span style="letter-spacing:-.8pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">12 
The Trial of Dra^a </span><span lang="HR" style="font-size:7.0pt;mso-ansi-language:HR">Mihailović, 
</span></i><span lang="HR" style="font-size:7.0pt;mso-ansi-language:HR">str. 265 
- 266.<span style="letter-spacing:-.5pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Osim 
uhvaćenih radio-poruka između četničkih komandi i drugi njemački izvori 
daju obavještenja o njemačko-četničkoj kolaboraciji u Bosni tokom 
posljednjih mjeseci 1944. Izvještaj o situaciji u jugoistočnoj Evropi od 26. 
oktobra 1944. kaže da je njemačka 1. brdska divizija (koja je nakon gubitka 
Srbije bila prebačena u sjeveroistočnu Bosnu sa štabom u Bijeljini) 
uspostavila pripremni dodir s četničkim snagama na tom području.<sup>13</sup> 
29. novembra je njemačka borbena grupa Brčko izvijestila (uslijed nekih 
protesta lokalnih ustaških vlasti) da je do tog vremena isporučivala četnicima 
samo onoliko municije koliko su razumno mogli upotrijebiti u združenim 
operacijama, misleći na operacije protiv NOVJ.<sup>14</sup> Izvještaj </span><i><span lang="DE" style="mso-ansi-language:DE">Einsatzgruppe</span><span lang="DE" style="mso-ansi-language:HR"> 
</span></i><span lang="HR" style="mso-ansi-language:
HR">njemačke </span><i><span lang="DE" style="mso-ansi-language:DE">Sicherheitspolizei</span><span lang="DE" style="mso-ansi-language:HR"> 
</span></i><span lang="HR" style="mso-ansi-language:HR">i </span><i><span lang="DE" style="mso-ansi-language:
DE">Sicherheitsdienste</span><span lang="DE" style="mso-ansi-language:
HR"> </span></i><span lang="HR" style="mso-ansi-language:HR">za Hrvatsku, mjesec 
dana kasnije, kaže da su četničke grupe koje su se povukle iz Srbije preko 
Sandžaka sada uglavnom smještene između Višegrada i Zvornika u istočnoj 
Bosni, te da se bore protiv lokalnih komunističkih odreda, dijelom na svoju 
ruku, a dijelom »kad ih u akciju pokrene </span><span lang="DE" style="mso-ansi-language:
DE">Wehrmacht</span><span lang="HR" style="mso-ansi-language:HR">.« U istom se 
izvještaju (od 28. decembra) kaže da je Mihailović odobrio upotrebu četničkih 
formacija na srbijanskoj strani Drine, ali da ih je teško održavati i 
snabdijevati oružjem i municijom.<sup>15</sup> To se vrlo vjerojatno odnosilo 
na grupe komandosa koje su uvježbavali četnici — u jednoj od njih je bio 
neki Gašparović (poznat i kao Gara) koji je bio agent Gestapoa.<sup>16</sup> 
Većinu komandosa pohvatala je UDBA ubrzo nakon što bi preko Drine prešli u 
Srbiju, jer je upotrebljavala radio-stanicu o kojoj će kasnije biti više riječi 
- koja se je identificirala kao četnička i imala vezu s najmanje jednom grupom 
da »pomogne« planirati ulazak u Srbiju. Samo je nekoliko četničkih komandosa 
stiglo na svoja odredišta, a kasnije su bili pohvatani i ubijeni. Među njima 
je bio i bivši četnički komandant Beograda kapetan Saša Mihajlović.<sup>17</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">13 
Mikrofilm br. T-501, rola 257, snimak 235.<span style="letter-spacing:-.5pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">14 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">snimak 1076.<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">15 
Mikrofilm br. T-311, rola 196, snimak 491; vidi također <i>Oslobodilački rat, </i></span><span style="font-size:7.0pt">II</span><span lang="HR" style="font-size:7.0pt;
mso-ansi-language:HR">, 444-448.<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">16 
U to je vrijeme četnička Vrhovna komanda također ozbiljno razmišljala i o 
potpunoj reorganizaciji četničkog podzemlja u Srbiji. U jednom dugačkom 
memorandumu (nedatiranom, ali napisanom očito u novembru 1944) pod naslovom »Projekt 
za akciju u Srbiji«, navode se zanimljive pojedinosti. Vidi Arhiv 
Vojnoistorijskog instituta, Beograd, Četnički dokumenti, </span><span lang="DE" style="font-size:
7.0pt;mso-ansi-language:DE">reg</span><span lang="HR" style="font-size:7.0pt;
mso-ansi-language:HR">. br. 11/2 - 1, kutija 11. Pritisak neodložnijih problema 
onemogućio je čak i pokušaj provođenja ovih planova.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Čak 
i dok je pokušavao da se vrati u milost zapadnih Saveznika nastavljajući na 
mahove kolaboraciju s Nijemcima, Mihailović je marljivo planirao svoje vlastite 
operacije, a nekoliko njih je i izvršio. Jedan od planova koji se nikad nije 
ostvario, ali o kojem se od kraja septembra 1944. na dalje pričalo prilično 
dugo, bio je da pomoću lokalnih četničkih snaga u sjeveroistočnoj Bosni, pod 
njegovom izravnom komandom, otme to područje jedinicama Trećeg korpusa NOVJ.<sup>18</sup> 
Drugi plan, koji je pokušao izvršiti, bio je da se zauzme Tuzla, najvažniji 
grad u sjeveroistočnoj Bosni, koju su sredinom septembra 1944. jedinice NOVJ 
otele od hrvatskih kvislinških snaga. Za ovu operaciju, koju su poduzeli 
posljednjih dana decembra, četnici su također upotrijebili Prvi srpski jurišni 
korpus (sastavljen od bivše Srpske državne straže i Granične straže) koji 
je početkom oktobra prešao pod četničku komandu. Zauzećem Tuzle četnici bi 
zbrinuli hranu, sol, municiju i smještaj za zimu, a ne manje važna bio bi 
velik psihološki učinak na demoralizirane trupe, kao i propagandne prednosti 
kod kuće i na Zapadu.<sup>19</sup> Napad nije uspio, a poslije toga uslijedile 
su međusobne optužbe između pravih četnika i bivših pripadnika Straže, pri 
čemu je svaka strana okrivljavala onu drugu da se nije dobro borila.<sup>20</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">17 
The Trial of </span><span lang="HR" style="font-size:7.0pt;mso-ansi-language:HR">Dra^a 
Mihailović, </span></i><span lang="HR" style="font-size:7.0pt;mso-ansi-language:HR">str. 
270 - 282. Banović i Stepanović, u <i>Politici </i>od 20 - 22. augusta 1962. 
Vidi također <i>Suđenje Hanovima rukovodstva organizacije Dra^e Mihaiiovića, </i>str. 
246 — 249.<span style="letter-spacing:-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">18 
Mikrofilm br. T-311, rola 189, snimci 931, 1141.<span style="letter-spacing:-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">19 
Oslobodilački rat, </span></i><span style="font-size:7.0pt">II, </span><span lang="HR" style="font-size:7.0pt;
mso-ansi-language:HR">448 - 450; Banović i Stepanović, u <i>Politici </i>od 
16. augusta 1962.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">20 
Solarić, str. 32 - 35.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Uslijed 
te svađe pripadnici bivše Srpske državne straže napustili su četnike i 
vratili se Nijemcima. Do 10. januara 1945. već ih je oko 3.000 bilo u 
Slavonskom Brodu očekujući transport, a druge 2.000 došle su za manje od 
tjedan dana kasnije.<sup>21</sup> Nijemci su većinu njih prebacili u Austriju i 
poslali ih na rad kao radne bataljone dodijeljene Organizaciji Todt. Ali budući 
da su Nijemcima bile potrebne i pomoćne snage, dopustili su da se neki oficiri 
i oko 1500 vojnika iz tih formacija prebace na područje Slovenskog primorja, 
gdje su mogli slobodno izabrati da se pridruže ili Srpskom dobrovoljačkom 
korpusu ili četničkim jedinicama Đujića i Jevđevića.<sup>22</sup> 
Mihailoviću, koji je kasnije opisao jedinice formirane od Srpske državne straže 
kao »najneborbenije trupe na svetu«, izgleda nije bilo žao da odlaze.<sup>23</sup> 
Prema partizanskim izvorima, Mihailović je bio vrlo potišten zbog poraza kod 
Tuzle koji je pogoršao napetost u četničkom vojnom i političkom rukovodstvu, 
što je očito djelovalo tako da je postao prijemčiviji za neke planove koje je 
služba sigurnosti </span>NOP<span lang="HR" style="mso-ansi-language:HR"> 
snovala njemu i njegovim snagama.<sup>24</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="DE" style="font-size:7.0pt;mso-ansi-language:DE">21 
Ibid, </span></i><span lang="HR" style="font-size:7.0pt;mso-ansi-language:HR">str. 
35 - 38; mikrofilm br. T-501, rola 266, snimci 537, 575.<span style="letter-spacing:-.5pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">22 
Karapandžić, str. 400 - 401.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">23 
The Trial </span><span lang="HR" style="font-size:7.0pt;mso-ansi-language:HR">oj 
Dra^a Mihailović, </span></i><span lang="HR" style="font-size:7.0pt;mso-ansi-language:HR">str. 
262.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">24 
Banović i Stepanović, u <i>Politici </i>od 16. i 17. augusta 1962.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Usprkos 
beznadnosti svog vojnog i političkog položaja, Mihailović je proveo neko 
vrijeme u januaru 1945. skicirajući plan za reorganizaciju Jugoslovenske vojske 
u otadžbini, na liniji onog plana koji je najprije izradio početkom 1939. (i 
podnio svojim vojnim starješinama) po kojem bi trebale postojati zasebne 
nacionalne vojske ujedinjene pod jedinstvenom komandom u Jugoslavensku vojsku. 
Ovaj novi plan (koji je postojao uglavnom na papiru ili u najboljem slučaju u 
imenovanju samo malih štabova) zahtijevao je organizaciju zasebne »hrvatske« 
i »slovenske« vojske, te »grupe muslimanskih korpusa«. Komandanti su bili 
označeni nacionalno simboličnim imenima: »General Gubec« za hrvatsku vojsku, 
»General </span><span lang="DE" style="mso-ansi-language:DE">Andrej</span><span lang="HR" style="mso-ansi-language:
HR">« za slovensku vojsku i »General Đerđelez« za muslimanske korpuse. »General 
Gubec« bio je u stvarnosti pukovnik Matija Parac, Hrvat, prikladan za taj položaj 
po nacionalnosti, ali ne i po nekom naročitom ranijem isticanju, bilo u 
jugoslavenskoj vojnoj organizaciji bilo tokom svog kratkog zadržavanja s 
Mihailovićevim četnicima. »General </span><span lang="DE" style="mso-ansi-language:
DE">Andrej</span><span lang="HR" style="mso-ansi-language:HR">« bio je u 
stvarnosti pukovnik Ivan Prezelj, komandant one nekolicine četnika koji su još 
ostali u Sloveniji. I Parac i Prezelj, unaprijeđeni su u čin generala, ali to 
su bili generali bez vojske.<sup>25</sup> Izgleda, međutim da je komandant 
slovenskih domobrana, general </span><span lang="DE" style="mso-ansi-language:DE">Leon</span><span lang="HR" style="mso-ansi-language:HR"> 
Rupnik, koji je kolaborirao najprije s Talijanima, a zatim s Nijemcima, bio 
voljan da svoje snage koje su brojale 10.000 - 12.000 ljudi stavi pod Prezeljevu 
komandu, u slučaju da zapadni Saveznici uđu na slovenski teritorij.<sup>26</sup> 
»Generala Đerđeleza« nisam mogao identificirati, a možda nikad nitko i nije 
bio određen na tu dužnost, budući da su četnici u januaru 1945. imali, čini 
se, samo jedan muslimanski korpus u cijeloj sjeveroistočnoj Bosni, na području 
Majevice.<sup>27</sup> Mihailovićevi muslimanski korpusi, baš kao i hrvatska 
ili slovenska vojska, bili su samo vizija i san.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">25 
Štab i nekolicina vojnika koje je Parac imao bili su oni Hrvati koji su ranije 
služili u Srpskom dobrovoljačkom korpusu i koje je Ljotić prebacio Parcu. 
Karapandžić, str. 235 - 236; Kostić, str. 240. Kostić na str. 216. kaže da 
je Parca i njegove vojnike u potpunosti naoružavao i opskrbljivao Ljotićev 
Srpski dobrovoljački korpus (kojeg su, naravno, u potpunosti održavale njemačke 
SS jedinice).<span style="letter-spacing:-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">26 
Karapandžić, str. 402 - 403.<span style="letter-spacing:-.2pt"><o:p>
</o:p>
</span></span></p>
<span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">27 Mikrofilm br. T-501, rola 266, snimci 554 - 555.</span>
<p>
<br>
<CENTER><TABLE border="1"><TR><TD><a href="40_334.htm"><b>Sadr&#382;aj</b></a></TD>
<TD><a href="40_77.htm"><b>Prethodni dokument</b></a></TD>
<TD><a href="40_79.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

