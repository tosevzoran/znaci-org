<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_219.htm"><b>Prethodni dokument</b></a></TD>
<TD><a href="31_221.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">MISLIM 
DA NISAM POGREŠIO</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:20.0pt;line-height:91%"><span lang="EN-GB">Na 
drugu godišnjicu formiranja brigade, 22. avgusta 1944. godine, osvanuo je sunčan 
dan. </span><span lang="DE" style="mso-ansi-language:DE">Jutarnja izmaglica iz 
doline reke Uvca se podigla. Koristeći povoljne uslove, 4. bataljon i četa 3. 
bataljona razbili su četničke delove na Uvcu i prešli na njegovu desnu obalu, 
stvarajući mostobran za lakši prelazak brigade. U toku dana svaki na svom 
pravcu, vršili su nasilna izviđanja i prikupljali podatke o četničkim 
snagama na Zlatiboru. Ostali bataljoni bili su na ranijim mestima i vršili 
potrebna obezbeđenja, svaki na svom pravcu razmeštaja. Zadatak je bio: što 
bolje odmoriti jedinice i pripremiti ih za predstojeće naporne zadatke koji ih 
očekuju po prelasku u Srbiju!<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Peti 
bataljon je bio najistureniji, u istočnom delu zaseoka Vranješ. Sunce je 
pripeklo, borci se sunčali. U kuće nismo ni zalazili. Naređeno je samo 
neposredno obezbeđenje i izvidanje prema cesti. Nije dozvoljeno nikakvo 
udaljavanje iz jedinica, a ni kretanje, da se ne bi otkrilo naše prisustvo.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="EN-GB">Većina 
boraca izula se da od znoja i rose, osuši mokre čarape. </span><span lang="DE" style="mso-ansi-language:DE">Neki 
su već prilegli. Sasvim iznenada iza ceste, 2 kilometra južno od Kokinog 
Broda, prolomi se prasak ručnih bombi, mitraljeskih rafala i puščanih 
plotuna. Taj uragan potraja desetak minuta, a onda čujemo samo poneki usamljeni 
pucanj. Na tom pravcu bila je razmeštena na obezbeđenje četa Miše Ćulibrka.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Komandant 
bataljona brzo je skočio na konja i odjurio do Mišine čete da vidi šta se 
tamo dešava? Mišo je spavao dubokim snom, pa je komandant stigao tek što se 
probudio i trljao je oči...<o:p>
</o:p>
</span></p>
<p class="MsoNormal" style="text-indent:20.0pt"><span lang="DE" style="mso-ansi-language:
DE">— </span><span lang="HR" style="mso-ansi-language:HR">Š</span><span lang="DE" style="mso-ansi-language:DE">ta 
se to Mišo, tamo dešava? — upitao ga je komandant.<o:p>
</o:p>
</span></p>
<p class="MsoNormal" style="text-indent:19.0pt"><span lang="DE" style="mso-ansi-language:
DE">— Ni ja ne znam, — kaže Mišo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Tamo je otišao onaj &quot;luđak&quot; (misli na Mila Latinovića) sa 
Bobotinim vodom i sigurno je nekoga sačekao i ukokao, — nastavlja komandant.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Mile Latinović (poginuo kao komandir čete na Sremskom frontu 1945. godine) 
je bio zamenik Mišin. On je, najčešće bez znanja komandira čete, sa nekim 
vodom izvodio diverzije ili postavljao zasede. Prosto je uživao u tome, pa je 
normalno očekivati da je i ovo sada njegovo delo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Četa se brzo spremila i krenula u pravcu gde je već pucnjava prestala. 
Prvi je na konju odjurio komandant bataljona, ali ni on, sve do dolaska na mesto 
događaja, nije mogao da vidi šta je bilo, jer se borba vodila u dubokoj 
klisuri potoka Zločinca, na cesti. Dolaskom pred klisuru komandant primeti da 
se Mile i Bobota sa vodom potovareni &quot;šarcima&quot; i drugim ratnim 
plenom, kreću uz stranu potoka.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Umesto da odmara borce i isturi obezbeđenje prema klisuri, kako mu je 
naredeno od komandira čete, Mile je zaključio da će se nešto od 
neprijateljskih snaga kretati cestom, .jer nisu znali za prisustvo naših snaga 
i odlučio da postavi zasedu u klisuri. Izabrao je mesto za zasedu i postavio 
manja obezbeđenja na vrhovima klisure.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zaseda je bila postavljena uz samu cestu. </span><span lang="EN-GB">Samo što 
su se borci razmestili na vatrene položaje, čulo se brujanje motora. Od pravca 
Nove Varoši prema Kokinom Brodu naišla je nemačka kolona motornih vozila. </span><span lang="DE" style="mso-ansi-language:DE">Mesto 
za zasedu je bilo jako pogodno. Onaj ko nailazi nije imao mogućnosti razvoja 
snaga, niti da pobegne na stranu ili pruži otpor. Jedina mogućnost bila je bežati 
nazad, ali treba na tesnoj cesti i u klisuri okrenuti vozila, ili ih jednostavno 
ostaviti i bežati pešice. Pobeda je morala pripasti onima, koji čekaju u 
zasedu.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Četiri 
motocikla sa prikolicama išli su napred. Iza njih kretao se kamion pun fašista, 
a iza njega na većem odstojanju, opet motociklisti sa prikolicama. Mile nije 
imao strpljenja da dočeka veću grupu motornih vozila, glavninu kolone, već 
odmah osuo paljbu. Možda toliko reskirati nije ni smeo!</span></p>
<p class="MsoNormal" style="line-height:91%"><span lang="EN-GB">&quot;Šarci&quot; 
su po dubini izrešetali motocikliste, a ručne bombe eksplodirale su u kamionu 
punom vojnika. Niko od njih nije ostao čitav, niti je imao vremena ni mogućnosti 
da se brani ili pokuša ma šta drugo. Glavnina neprijateljske kolone je počela 
da pristiže, ali su i nju &quot;šarci&quot; preduhitrili i naterali na bekstvo 
nazad prema Novoj Varoši. Sve se to odigralo za tren oka.</span></p>
<p class="MsoNormal" style="line-height:91%"><span lang="EN-GB">I dok kamion i 
motocikli gore, Mile sa Bobotinim vodom iznosi plen na brdo: 19 mrtvih i 23 
ranjenih fašista ostali su da leže u potoku na cesti, među njima i 1 oficir. 
Jednog živog Švabu Mile je ipak uspeo da pošalje na saslušanje Štabu 
bataljona.</span></p>
<p class="MsoNormal" style="line-height:91%"><span lang="EN-GB">— Zašto si to 
radio, Mile, bez pitanja i odobrenja? — pita ga komandant, kada je sustigao 
njegovu kolonu.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ja mislim da nisam pogrešio, druže komandante! Potukao sam i rasterao 
Švabe, a od mojih drugova niko nije ni ranjen ni poginuo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zatim je prišao komandantu, smešeći se kao i uvek hladnokrvno i pružio 
mu novu oficirsku torbicu.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Evo ti ova 
torbica. Neka bude uspomena, pa ako negde &quot;zaglavim&quot; sećaj se svog 
Mile!</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Komandant je bio &quot;razoružan&quot;. Nije mogao da ga grdi, jer je Mile, 
iako često samovoljno, u svaku borbu išao pošto dobro proceni situaciju. Znao 
je da organizuje borbu, potuče neprijatelja i sačuva svoje borce. </span><span lang="EN-GB">Takve 
odlike su Milu činile dobrim starešinom.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Bogdan BJELIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_219.htm"><b>Prethodni dokument</b></a></TD>
<TD><a href="31_221.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

