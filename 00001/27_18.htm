<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_17.htm"><b>Prethodni dokument</b></a></TD>
<TD><a href="27_19.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading221" style="margin-top:0mm;margin-right:0mm;margin-bottom:0mm;
margin-left:51.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark19"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Heading2216">NAŠA 
DESETINA U JOŠAVC</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading2216">I</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:11.0pt;font-family:&quot;Times New Roman&quot;;mso-fareast-language:
SR-CYR" class="Bodytext11pt6">S</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">^ilazeći niz blagi, talasasti obronak Uzlomaca u 
selo Jošavku, borci desetine ugledaše tipičnu bosansku kućicu, nagriženu 
zubom vremena. Iz njene otvorene badže provlačio se dim i kovitlajući milovao 
pocrneli krov. Zatim, zahvaćen vetrom, naglo se dizao u vis, kao da želi da se 
oslobodi natrulelih i pocrnelih šindri. U blatnjavom dvorištu, uz posivele 
zidove, ležala su razbacana debla i granje bukava. Tu je bio šljivik, 
neminovni deo bosanskih dvorišta.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Borce je zahvatilo 
neraspoloženje, jer se od takve kuće nije mogao očekivati lep prijem; najviše, 
možda, bakrač barenog krompira.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Korak po korak i 
desetina stiže pred kuću.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Hej, domaćine! — 
zovnu desetar Mile Ristić.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tajac.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Mile, ode domaćin 
da nam sa Radom Radićem .pripremi još jedan doček kao sinoć — dobaci neko 
desetaru.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kod boraca popusti 
napetost i preko njihovog lica preleteše osmesi pri sećanju na sinoćnji doček 
od strane četnika. Skriveni u zasedi, u bukovoj šumi, četnici su pustili 
prethodnicu brigade da im priđe na pedeset metara i odjednom je zasuli 
plotunima, bombama i mitraljeskim rafalima. Kakav događaj! Umesto da proleteri 
budu iznenađeni — iznenadila se zaseda, na koju se, poput lavine, sručio 
njihov juriš.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Umorni borci Miletove 
desetine nestrpljivo su očekivali odziv domaćina.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Hej, domaćine! — 
začu se sad više glasova, koji su ga dozivali.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pridržavajući vrata 
da se ne bi zatvorila, desetar upade u kuću, a za njim vodnik Toma</span><a style="mso-footnote-id:
ftn1" href="#_ftn1" name="_ftnref1" title><sup><span style="mso-special-character: footnote; mso-fareast-language: SR-CYR" lang="SR-CYR">[1]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
i ostali. Napolju osta samo obezbeđenje.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Unutrašnjost kuće, 
kao da je želela da potvrdi prvi utisak: zidovi i tavanica pocrneli od dima, 
patos prljav, ulepljen debelim slojem blata.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Odjednom Duca</span><a style="mso-footnote-id:ftn2" href="#_ftn2" name="_ftnref2" title><sup><span style="mso-special-character: footnote; mso-fareast-language: SR-CYR" lang="SR-CYR">[2]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
snažno viknu, pokazujući u pravcu otvorene badže. Svi se pogledi sjatiše 
tamo, put Ducinog kažiprsta. A u badži — naređan mrs: šunka, polutke 
slanine i nizovi kobasica. Iznenađenje je doprinelo da za trenutak zavlada tišina.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Auh! — othuknu 
neko.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Niko ništa da ne 
dirne! — začu se glas vodnika Tome.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Pa ko dira, samo 
gledamo!<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Da snimim, druže 
vodniče, pa utvrđuj svaki dan brojno stanje prema fotografiji — galantno 
ponudi svoju uslugu Baruh</span><a style="mso-footnote-id:ftn3" href="#_ftn3" name="_ftnref3" title><sup><span style="mso-special-character: footnote; mso-fareast-language: SR-CYR" lang="SR-CYR">[3]</span></sup></a><span lang="SR-CYR" style="mso-fareast-language:SR-CYR">.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Da stvarno neko nešto 
ne &quot;dezertira&quot; predlažem da prethodno porazgovaramo — reče vodni 
delegat Rade</span><sup><span lang="SR-CYR" style="mso-fareast-language:SR-CYR">4</span></sup><span lang="SR-CYR" style="mso-fareast-language:SR-CYR">.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Neki ćutke, neki 
muvajući se laktom i namigujući, uđoše u čađavu sobicu. Prostorijom 
zavlada tajac.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Drugovi — započe 
izlaganje delegat — mi se nalazimo u kraju četničkog vojvode Rade Radića. 
Četnici o nama pričaju najgore, pa bi zato trebalo da i ovde to demantujemo. 
Pre svega, da ispoljimo drugarstvo, da izbegavamo zađevice, da delimo dobivenu 
hranu na ravne delove.. . Trebalo bi, kao što to uvek i činimo, da pevamo naše 
pesme. Ukratko, mora se u svemu ispoljiti jedinstvo de~ setine . . .</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— I sa šunkom i 
kobasicama? — prekide ga u izlaganju Ivica</span><a style="mso-footnote-id:ftn4" href="#_ftn4" name="_ftnref4" title><sup><span style="mso-special-character: footnote; mso-fareast-language: SR-CYR" lang="SR-CYR">[4]</span></sup></a><span lang="SR-CYR" style="mso-fareast-language:SR-CYR">.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Rade se napravi kao da 
ne čuje, pa produži:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Da drugovi, politički 
stav prema domaćinu treba da bude takav da on u nama vidi narodnu vojsku, koja 
se bori protiv okupatora i njegovih slugu, a ne da nas gleda kao ljude koji se 
svađaju, kockaju, zabušavaju, psuju <span class="BodytextSpacing1pt">i...</span> 
šta ti ja sve znam šta ne rade. Da bi uspeh bio potpun, svi ćemo morati sa 
domaćinom da razgovaramo, da ga ubeđujemo...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Vidi političara! 
— prekide ga Ivica. —Daj da skuvamo seljaka, pa ćemo kusati i slanine i 
pastrmu. Jok' brale!.. . Koga da kuvaš kad je sve prazno?<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Neko mora da dođe, 
nije sve ovo pusto — upade Baruh.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Znam i ja da nije 
pusto, ali znam i to da je ovo Jošavka. Zato, blago meni, čekaj domaćina 
zajedno s četnicima.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ma stanite, 
drugovi, da se sporazumemo — reče delegat Rade. — Tačno je, ovo je Jošavka, 
domaćin je si~ gurno četnik, ili četnički jatak. Treba li ga ostaviti da i 
dalje jatakuje? Možemo li mi ostaviti Jošavku da i ubuduće bude četnička 
busija? Ne, tu moramo nešto preduzeti. Treba ovim zavedenim seljacima reći da 
stoje u službi Nemaca i ustaša sve dok su četnički jataci. Toga oni nisu 
svesni. Takav je, može biti, i ovaj domaćin koji se od nas krije. Međutim, 
kad vidi da mu je kuća čitava, da ništa nismo zapalili, da ne koljemo i ne 
ubijamo, on će, verovatno, doći noćas ili sutra. Kad mu se kaže ko smo, šta 
smo i šta hoćemo, može se desiti da promeni mišljenje o nama.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uostalom, ja mislim da 
nije ni ova Jošavka crna kako se misli. Iz ovog kraja je, doduše, Rade Radić. 
Ali, odavde je i njegov sin, koji je poginuo kao partizan. Ja verujem da ovde 
ima još poštenih ljudi na koje se može uticati. Zato predlažem da ništa ne 
taknemo u ovoj kući i da budemo pažljivi prema njenom domaćinu.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Drugim rečima, ti 
predlažeš: jedite, drugovi, i dalje skrob, a čuvajte četničku slaninu! — 
primeti Ivica.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Baš tako!<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Lepo, lepo. Neka je 
živa i debela njihova slanina! Da li bi oni našu čuvali?<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ne bi, sigurno. Ali 
mi se ne možemo i ne smemo izjednačiti s četnicima. Na nama je da budemo 
ljudi. Slažete li se, drugovi? -— upita delegat.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Što pitaš kad sam 
kažeš da tako mora biti.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Prema tome, što 
predlažeš na kraju? — upita Duca.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Kao prvo, da očistimo 
i operemo ovaj svinjac, koji su napravili &quot;gibaničari&quot; u kući. Po 
tome će domaćin najpre videti da smo ljudi, a ne stoka.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ja mislim — reče 
Toma — da je predlog umesan, i da bi na tome mogli završiti. A za ostalo ćemo 
se dogovarati.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle diskusije i 
&quot;političke pripreme&quot;, desetina prionu na posao. Jedni se dadoše na 
čišćenje i ribanje patosa, drugi na uređenje dvorišta. Svi su se predano 
založili. Vreme je brzo odmicalo. Elan se nije prekidao sve dok Duca ne viknu: 
Ručak!</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">A silan je ručak to 
bio — slan skrob na dnu porcije i parčence mesa.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Čišćenje potraja još 
malo posle ručka. Kuća dobi </span><span lang="SR-CYR" style="font-size:
9.0pt;font-family:&quot;Times New Roman&quot;;mso-fareast-language:SR-CYR" class="Bodytext9pt19">drugi</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
izgled.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Po obavljenom poslu, 
svi su posedali oko ognjišta. HPalili se, smejali se i pevali do Ductdne nove 
&quot;komande&quot;: Večera!</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">A kad su večerali, 
ponovo se okupili oko vatre da razgovaraju i da se dogovore o straži i o tome 
gde će ko ležati. Uto pucketanje smole, koja je sagorevala sa drveta borovine, 
nadjača glas stražara:</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Stoj! Ko ide!<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Domaćin — 
odgovori pridošlica.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Domaćin napred, 
ostali stoj — začu se komanda stražara.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Svi su načuljili uši 
da čuju glasove koji su dopirali spolja, a Baruh kao dežurni istrča napolje. 
Posle kraćeg vremena otvoriše se vrata i u sobu, ispred Baruha, banu dugo očekivani 
domaćin. Svetlo luča zaseni mu oči, te on neodlučno zastade raširenih nogu. 
Leđa mu povijena, lice puno bora, ukrašeno sedim brcima. Oči, nasvođene širokim, 
gustim i sedim obrvama, nemirno su letele od borca do borca i više odavale čuđenje 
nego strah. Tren, dva stajao je neodlučno, a zatim pozdravi sa &quot;Dobro veče, 
vojnici&quot;.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Dobro veče, domaćine! 
— odgovoriše svi u glas.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Starina, seljački leno 
pođe prema ognjištu i sede na</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">tronožac. Kad je seo, sporim pokretom izvuče iz džepa 
duvankesu i strpljivo poče da zavija cigaru u novinsku hartiju. Zavijanje 
cigare proteklo je u tišini, koju je narušavalo samo šuškanje hartije i 
pucketanje plamena sa ognjišta.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kada je, najzad, savio 
cigaru, domaćin podignu ugarak sa vatre, zapali je i pusti dva, tri dima, pa 
upita:</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Odakle ste vojnici?<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Iz Beograda, 
Posavine, Srbijanci — odgovori Toma i ućuta.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— A, je l' odavno dođoste 
iz Srbije? — upita opet stari.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Odavno čiko. Otkad 
švabe okupiraše našu zemlju. Otkad se izdajice udružiše sa okupatorom, kao 
Pavelić i Nedić, a bogme i Draža sa svojim četnicima — reče Toma.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Hm, — progunđa 
starac. — Veliš protiv Pavelića i švaba. .. A četnici, protiv koga se oni 
bore?<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Protiv naroda, ta 
protiv koga bi drugo kad su se slizali s Nemcima. Znaš li ti gde su se povukli 
oni sa Uzlomaca? U okrilje Nemaca. Ustaše i četnici moraju da slušaju zajedničkog 
gospodara, koji im daje municiju i oružje. Švaba je stari, sve ovo zakuvao što 
se mi međusobno krvimo.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prostorijom zavlada tišina. 
Naposletku, starac se naglo diže i zakorači prema vratima pa izađe u dvorište.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Tvrd orah čiča! 
— izusti Ivica i brzo poklopi rukom usta da bi zaustavio psovku koju je njegov 
jezik automatski izbacivao.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dan je uveliko osvajao 
prostranstvo iznad Jošavke. Zimsko sunce škrto je rasipalo zrake na selo i po 
okolini.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kraj ognjišta, sedeći 
na tronošcu, domaćin je savijao pravu &quot;zimsku cigaru&quot;. Najednom će, 
kao da se nešto priseti:</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Hm, momci, videste 
li negde moju metlu?</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Borci se zbunjeno 
pogledaše, neki ovlaš slegoše ra-</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">menima, a Baruh umesto svih odgovori odrečno.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Cela desetina, kao po 
komandi, uđe u sobu zbunjena ovakvim pitanjem. Samo je Rade bio odsutan:</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Pa ovaj će nas 
proglasiti još i lopovima! — prošišta Ivica ljutito.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Zar sad, kad je sve 
očišćeno, da se seti metle? A gde je bio da je traži kada su &quot;gibaničari&quot; 
bili ovde?! — upita Duca, ali tako kao da hoće reći: &quot;Uzalud ti je sve, 
druže delegate&quot;.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Treba mu metla da 
nas očisti iz kuće, — dodade Baruh i nasmeja se.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ja ne mislim tako. 
Čini mi se da je led probijen čim on pita, čim on traži način da sa nama 
progovori — reče Braco.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Neko je otvorio vrata 
od sobe. Kod ognjišta su sedeli domaćin i Rade. Stari se žalio na mokro i loše 
drvo, na neukost borca koji ga je doneo i stavio na ognjište da dimi.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Rade je prihvatio 
razgovor i počeo da objašnjava da smo mladi, da neki nisu sa sela, da se većina 
prvi put odvojila od kuće kad je počeo ustanak, kad su pošli u partizane.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Rade se našao &quot;u 
svom elementu&quot;. Veze li veze: te ko smo, šta smo, zbog čega smo otišli u 
borbu, kuda smo prošli, na kakve smo ljude nailazili. Puna mu usta priče.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Čiča bi se katkad 
zakašljao i, s vremena na vreme, postavljao po neko pitanje.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naposletku, iz sobe izađe 
Toma i u prolazu, kao nezainteresovan, dobaci Radetu:</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Aman Rade, udavi čoveka 
sa politikom. Društvo u sobi čeka da dođeš i da im zapevaš neku pesmu. 
Batali priču. Našeg domaćina to ne interesuje. Njega interesuje kad ćemo otići, 
pa da opet dođu njegovi seljaci sa kokardama.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ama sinko, — 
prekinu ga domaćin — nije baš da me ne interesuje. 'Oću da čujem koja vas 
je nevolja natjerala da pucate na Srbe, ka'ste Srbi. 'Ajde de, boriti se protiv 
Turaka i švaba, razumijem, ali ovo... Ovo baš mi ne ide u glavu. Čuh, bogme, 
što pričaju četnici o partizanima, pa valja i vas da čujem. Ono jes' da sam 
bošnjak... Hej, šta sve ne preturih preko moje sjede glave! Zato volim sve da 
vidim svojim očima i čujem svojim ušima. Znaš, kako je? ...<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Imaš pravo, 
starino, — reče Toma i sede na naramak granja pored ognjišta, iako je, tobože, 
hteo i Radeta povući u sobu. — Treba sve videti i čuti. Da su svi Srbi 
videli kako četnici šuruju sa švabama, a ponegde i sa ustašama, onda, ne bi 
jedni na druge pucali — nastavi sad i Toma da ubeđuje starog. A on se 
raskravio i oslobodio. Nudi duvan. Pita i zapitkuje sve više. Što je vreme više 
oticalo, to je sve manje bilo sračunatih pitanja i obazrivih odgovora. U tom 
razgovoru zateklo ih je i podne. Duca je doneo bakrač retkog skroba i malo 
hleba, umešenog od zaplenjenog brašna. Domaćin je pažljivo pratio deobu 
hleba i, češkajući se, očima merio i vagao svaki komadić na gomilici. Kad 
je hleb bio podeljen, borci su prilazili i uzimali najbliži komadić, bez 
biranja, i odlazili ka kazančetu za sledovanje hrane. Nikakve gužve nije bilo 
i nikakva primedba nije pala.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Gledajući porcije 
boraca, stari je pogledao po katkad i na svoju zimnicu. Onda izađe iz kuće.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Obed je bio završen i 
drugovi izađoše u dvorište da operu porcije. Domaćin je, takođe, pratio 
pranje i uređivanje posle ručka, poslujući tobože nešto po dvorištu . A 
onda je prišao borcima, zauzeo nekako svečan izgled, pozvao vodnika Tomu i 
rekao mu:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Vodniče, molio bih 
te da sa vojnicima budeš moj gost dok ste kod mene. Hranu nemojte više uzimati 
od komande. Imam ja, 'vala bogu, nešto u kući, pa ćemo to podijeliti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Toma je zbunjeno žmirkao 
očima, a onda se trže i zahvali na gostoprimstvu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Dva dana pošćenja 
košta nas ovo obrađivanje — šapnu Baruh Duci.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Isplatilo se — reče 
obojici Braca, koji je čuo primedbu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U čađavoj, sivoj kućici 
borci su razdragano pevali i razgovarali sa domaćinom.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sutradan, rano izjutra, 
čiča je doveo svoju ženu. Stara se snebivajući osmehivala i krišom ispod 
oka gledala borce.</span><span lang="SR-CYR"> </span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Neposredno posle ručka dođe kurir iz komande čete 
i donese naređenje da se desetina pripremi za pokret. Kao i obično, borci se 
uzmuvaše. Domaćin je to primetio. Zanimalo ga je da li ćemo otići uskoro. Čak 
je i pitao spremamo li se za put. Rečeno mu je da još ne znamo kad ćemo 
krenuti da je u pitanju možda odlazak u patrolu, tu, negde u blizini.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Stari se nervozno šetkao, 
izlazio, ulazio i, kad se borci zaista počeše spremati da pođu, zamoli 
vodnika da mu dozvoli da nešto kaže. Toma ga začuđeno pogleda, pa onda stavi 
ruku na njegovo rame i reče</span><span lang="SR-CYR" style="mso-fareast-language:SR-CYR">:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Samo kaži, domaćine, 
pažljivo ćemo te saslušati.<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Eto, bili ste u 
mojoj kući. Ako sam se nešto zamjerio, oprostite... — Starac zastade, ućuta 
i, kao lomeći se, nastavi: — Imam sina u četnicima. Pozvaću ga da dođe kući 
i da se mane četnikovanja. Ako ne bude htio, dajem vi riječ, neće se više 
zvati mojim sinom. Želio bih da mi vjerujete. S tom željom ja vas pozdravljam? 
Neka vi je srećan put!</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Starac stegnu Tomi ruku 
i izađe u dvorište.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ubrzo zatim desetina je 
izašla i pošto se svaki pojedinačno pozdravio sa čičom, pošla je ka 
zbornom mestu. Uz put su se okretali da bi još jednom videli kuću i sedog domaćina, 
koji im je mahao rukom u znak pozdrava. Kada su zamakli krivudavim puteljkom i 
kad je drveće zaklonilo kuću, zavladala je tišina. Kao da su svi još razmišljali 
o starcu.</span></p>
<p align="right"><span style="font-size:9.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
SR-CYR;mso-bidi-language:AR-SA" class="Bodytext3">Dušan ĆORDAŠ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" align="left" style="margin-left:21.0pt;text-align:left;
line-height:9.0pt;mso-line-height-rule:exactly;background:transparent"><a style="mso-footnote-id:ftn1" href="#_ftnref1" name="_ftn1" title><span class="Footnote"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[1]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Footnote"> Тома Којичић</span></p>
  </div>
  <div style="mso-element:footnote" id="ftn2">
    <p class="Footnote1" align="left" style="margin-left:21.0pt;text-align:left;
line-height:10.55pt;mso-line-height-rule:exactly;background:transparent"><a style="mso-footnote-id:ftn2" href="#_ftnref2" name="_ftn2" title><span class="Footnote"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[2]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Footnote"> Дуца Живковић</span></p>
  </div>
  <div style="mso-element:footnote" id="ftn3">
    <p class="Footnote1" align="left" style="margin-left:21.0pt;text-align:left;
line-height:10.55pt;mso-line-height-rule:exactly;background:transparent"><a style="mso-footnote-id:ftn3" href="#_ftnref3" name="_ftn3" title></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Footnote">* Нисим Барух</span></p>
  </div>
  <div style="mso-element:footnote" id="ftn4">
    <p class="Footnote1" align="left" style="margin-left:21.0pt;text-align:left;
line-height:10.55pt;mso-line-height-rule:exactly;tab-stops:28.3pt;background:
transparent"><a style="mso-footnote-id:ftn4" href="#_ftnref4" name="_ftn4" title><span class="Footnote"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[4]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Footnote"> Ивица Ковачевић</span></p>
  </div>
</div>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_17.htm"><b>Prethodni dokument</b></a></TD>
<TD><a href="27_19.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
