<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_116.htm"><b>Prethodni dokument</b></a></TD>
<TD><a href="31_118.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span style="font-size:10.0pt;mso-bidi-font-size:11.0pt;mso-ansi-language:EN-US">SA 
BOLNIČKIM EŠELONOM DO ŠEKOVlĆA</span><span style="font-size:10.0pt;
mso-bidi-font-size:12.0pt;mso-ansi-language:EN-US"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="EN-GB">Polovinom 
juna 1943. izbili smo pred Miljevinu. Bili smo izmoreni neprekidnim marševima i 
borbama, a iscrpljeni glađu i nespavanjem.</span></p>
<p class="MsoNormal" style="line-height:91%"><span lang="EN-GB">Pred nama se 
nalazio poslednji neprijateljski obruč. Bar su nam tako rekli, i mi smo u to 
verovali. </span><span lang="DE" style="mso-ansi-language:DE">Verovali smo jer 
smo želeli da je tako. Čovek lako poveruje u ono što želi! Pred nama su bili 
rovovi i bunkeri, pa cesta kojom su tenkovi paradirali i odmorne švapske 
jedinice koje su očekivale da ćemo mi, kao divljač gonjena vižladi i 
goniocima, biti u čoporima isterivani pred njihove cevi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">A mi smo brinuli svoje brige. Pripremali smo se za kidanje tog poslednjeg 
obruča, tražili slabo mesto u njemu i dogovarali se kako najlakše da to 
izvedemo kad nam narede da krenemo. Sa neprijateljem smo očekivali taj čas. </span><span lang="EN-GB">Želeli 
smo da što pre i tu brigu prebrinemo, a nadali srno se da će posle biti lakše. 
Onda je došao i taj momenat.</span></p>
<p class="MsoNormal" style="line-height:91%"><span lang="EN-GB">U zoru 14. juna, 
moja 2. četa 1. bataljona je pošla u napad. Prvo smo išli oprezno, sa prstima 
na obaračima i pripremljenim bombama u rukama. A kad smo bili otkriveni, kad više 
nismo imali šta skrivati — ustremili smo se prvo na švapske rovove. Došlo 
je do oštrog sukoba u kome su računi bili brzo podeljeni. Prasak bombi, rafali 
mitraljeza, brza paljba iz pušaka i snažni poklici boraca slili su se u jedno. 
Moja četa je brzo, čini mi se mnogo brže no što smo i očekivali, slomila 
otpor Nemaca i nezadrživo prodirala napred. Prve eksplozije bombi i uzvici 
bombaša Mile Milojevića Udarnog, Rade Latinovića Radice, Jure Marendića i 
drugih kao da su ubrizgale novu snagu u mišiće svakog borca. Izgledalo je kao 
da je ta četa došla sa odmora gde se uželela okršaja. Njeni borci su 
preskakivali zapreke i smelo se probijali napred, ne obazirući se na Nemce koji 
su tu i tamo ostajali čudeći se šta ih je snašlo, a ni na svoje drugove koji 
su uz put padali.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U prvom naletu mene su ranili. </span><span lang="EN-GB">Dva kuršuma su mi 
prosvirala kroz nogu, a nešto me i u levi bok udarilo. Ostao sam prikovan uz 
plićinu preko koje smo jurišali, dok su drugovi promicali napred. </span><span lang="DE" style="mso-ansi-language:DE">Nisam 
bio načisto da li je kost polomljena. </span><span lang="EN-GB">Krv je šikljala 
iz rana i čudilo me otkud je toliko kad sam nedeljama živio na travi i listu. </span><span lang="DE" style="mso-ansi-language:DE">Nikog 
nije bilo da mi pomogne. Nisam ni zvao u pomoć jer smo se na partijskom 
sastanku dogovorili da se ni oko ranjenika ne sme zadržavati sve dok se obruč 
ne probije i prolaz ne obezbedi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Zavoja nisam 
imao. </span><span lang="EN-GB">Parao sam košulju i umotavao ranjenu nogu. A košulja 
više od mesec dana nije prana, pa ni od vašiju trebljena. Bila je prljava i 
trula. Zaplenio sam je od Italijana na Ifsaru i mnogo mi se dopadala. Sad više 
nisam mislio ni na košulju niti na ogoleli stomak. </span><span lang="DE" style="mso-ansi-language:DE">Nastojao 
sam da krvarenje zaustavim da najgore bar odložim. </span><span lang="EN-GB">Našlo 
me ono čega sam se najviše plašio — bio sam ranjen i ostavljen.</span></p>
<p class="MsoNormal"><span lang="EN-GB">Iz razmišljanja me prenuo topot konja i 
žagor ljudi koji su prolazili podno plićine u kojoj sam se grčevito borio da 
u telu sačuvam koju kap krvi više. Bio sam presrećan kad sam u njima 
prepoznao radni vod našeg bataljona. Na moj poziv dotrčao je Luka Radanović 
Luina. Kad me je prepoznao i video da sam ranjen, našao se u čudu i ne znajući 
šta da radi počeo je vikati kao da sam ja to skrivio.</span></p>
<p class="MsoNormal"><span lang="EN-GB">— Ma šta si to radio majka ti prežalosna 
? . . Pa kud si sad takav pristao jadan ti si ? . . </span><span lang="DE" style="mso-ansi-language:DE">Ma 
jesam li ja vami divanio !.. Vidiš li jadniče da je sklopilo sa sviju strana 
!. .<o:p>
</o:p>
</span></p>
<p class="MsoNormal"><span lang="EN-GB">Tako me Luina hrabrio i pomagao mi ranu 
uviti. Onda je otrčao do kolone radnog voda, zbacio nešto sa samara nekog 
kljuseta, doveo ga do mene i popeo na njega.</span></p>
<p class="MsoNormal"><span lang="EN-GB">Vodeći ovo izmršavelo kljuse kome je i 
sam samar bio težak, Luin je požurivao za bataljonom i osvrtao se na mene.</span></p>
<p class="MsoNormal"><span lang="DE" style="mso-ansi-language:DE">— Kako te 
raniše kišu im nji'ovu — pripitao me.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Eh kako. 
Sprašili mi rafal među noge, pa zakočilo — dadoh ja &quot;puno&quot; objašnjenje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Malo kasnije 
Luin se opet osvrnu da bi me sažaljivo upitao:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— A boli li 
te dobro rođeni moj brate?<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Da, boli 
prelijepo — odgovorih mu tako da ne bi izgledalo ni da sam zadovoljan sa 
bolovima sasvim, a ni da se slabićem pokažem.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Žureći tako 
i izmenjujući pokoju uz put, prešli smo i kritične linije. Borba se vodila 
unaokolo, a avioni su nadletali, mitraljirali i bombardovali naše kolone. </span><span lang="EN-GB">Luina 
i ja smo hitali</span></p>
<p class="MsoNormal" style="line-height:91%"><span lang="DE" style="mso-ansi-language:
DE">da stignemo naš bataljon. Zastali smo samo toliko da bi kolan na samaru 
pritegli i produžili dalje. Rana se bila ohladila, pa su i bolovi bili sve jači. 
Trudio sam se da to hrabro podnesem, ali i sam Luina je to primećivao i želeo 
je da me u opštoj nemoći bar malo pomogne i ohrabri:<o:p>
</o:p>
</span></p>
<p class="MsoNormal" style="text-indent:22.0pt;line-height:91%"><span lang="DE" style="mso-ansi-language:DE">— 
Da nam ga je u'vatiti seju mu švapsku. Majkino mleko bi povraćao !..<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Da mi možemo bar bežati — uzvratih ja, misleći pri tome na svoju 
nogu, koju još istog dana mogu otfikariti i baciti na đubre. — A ja i ovakav 
kakav sam ostadoh jutros da ne bi tebe — dodadoh u neku ruku zahvalnost svom 
drugu koji mi je pritekao tako svojski u pomoć.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad smo stigli u bataljon doznali smo da su tog jutra u onom munjevitom jurišu 
poginuli: Mile Ivanić i Rade Latinović Radica, a da su sem mene ranjeni i 
Dmitar Jeličić, Mile Vukša i Milanko Rakić.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U bataljonskom sanitetu su mi previli rane i odmah me uputili u brigadni 
sanitet, ovi u divizijski, a oni u Centralnu bolnicu. Moj konj je menjao 
konjovoce, a ja sanitetske ustanove.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Rastanak sa mojom četom i brigadom pao mi je teško. Nekako sam bio ubeđen 
da je sa mnom svršeno. Ja sebe nisam mogao ni zamisliti bez čete i brigade. Za 
skoro dve godine ni na jedan dan se nisam odvajao od čete i drugova. U njoj i 
sa njima mi nikad ništa nije bilo teško. Svejedno mi je bilo kuda idemo i 
kakve poteškoće nas očekuju. Važno je da sam u mojoj četi, a sve drugo je 
sporedno. Ona je za mene bila slobodna teritorija, moja Krajina, Vrtoče, 
Glavica, moja prela i sva moja radovanja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sad je to sve razoreno. Sedeo sam bespomoćan na samaru i gledao unaokolo ne 
bi li gde ugledao kolonu brigade. Bol u duši mi je potiskivao bolove iz rana. </span><span lang="EN-GB">Išao 
sam u bolničkoj koloni. Ispred i iza mene su ranjenici. Nigde nikog poznatog. </span><span lang="DE" style="mso-ansi-language:DE">Osećam 
se usamljen i izgubljen. Najteže mi je što dobijam utisak da sam samo ja iz 
Brigade dospio do Centralne bolnice. Srce mi je drhtalo, a suze su mi tekle.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">I početkom februara nisam mogao obuzdati suze. Ali tada mi je na rukama 
umirao najvoljeniji drug i najvoljeniji borac čete Đuro Pilipović Đurekan. I 
tada je cela četa plakala za dvadesetogodišnjim proslavljenim puškomitraljescem 
koji u ustaničkim danima ni u logor čete nije smeo zaviriti jer je smatran 
nedoraslim.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal"><span lang="EN-GB">Bio je to plavokos mladić, visok i 
stasit, satkan od kostiju i mišića, neizmerne snage i borbenosti. Bio je 
primeran drug, blage naravi, u kome su slabiji uvek nalazili podršku, uz koga 
se svako osećao sigurnim. Poginuo je izvršavajući najplemenitiji zadatak, 
braneći svoje ranjene drugove na Kobili. Dok smo ga teško ranjenog nosili niz 
padine Raduše molio je da ga ne odvajamo od čete. </span><span lang="DE" style="mso-ansi-language:DE">Ja 
tada suze nisam skrivao i nisam ih se sramio. </span><span lang="EN-GB">Tada su 
celoj četi bile pune oči suza. Žalila je ona divnog druga i dokazanog borca, 
koji je sve do poslednjeg momenta tražio da ostane u četi i među nama.</span></p>
<p class="MsoNormal"><span lang="EN-GB">Sad me je bilo sramota što plačem. 
Bilo me je sramota i zbog toga što niko ne bi shvatio šta za mene predstavlja 
rastanak sa četom i brigadom. Znao sam da ni kao komunista ne bih smeo 
ispoljavati takvu &quot;slabost&quot; niti bih to na sastanku mogao ubedljivo 
braniti. Pa, ipak, suze nisam mogao obuzdati. Srce mi je bilo nemirno, duša mi 
se cepala, u grlu me nešto gušilo. </span><span lang="DE" style="mso-ansi-language:DE">Plakao 
sam krišom. </span><span lang="EN-GB">Sam sebi sam plakao i sam se prekorevao. 
Da mi je tada da se ponovo nađem u četi, mislio sam, dobrovoljno bih se 
javljao u patrolu, na stražu, na obezbeđenje, nosio bih puškomitraljez i 
municiju bez smene i pomoći, sam bih ribao sobu pre nego se moj vod ili 
desetina u nju smesti, krpio bih opanke drugovima, čitao bih i za političke 
konferencije se spremao, sve bih radio samo da sam u četi. Sunce je grejalo, 
bolnička kolona se odmicala, a ja se hrvao sa svojim nedaćama.</span></p>
<p class="MsoNormal"><span lang="EN-GB">Negde oko podne 17. juna smo zastali. </span><span lang="DE" style="mso-ansi-language:DE">Pomogli 
su mi da siđem sa konja. Bio sam ukočen od višečasovnog sedenja na neudobnom 
samaru. I ona zdrava noga je bila utrnula tako da se ni na nju nisam mogao 
osloniti. Svalio sam se na ledinu, nemoćan za i najmanji pokret. Kad sam se 
malo odmorio pridigao sam se da razgledam ima li koga iz brigade. </span><span lang="EN-GB">Išao 
sam pogledom od grupice do grupice ranjenika i pažljivo prebirao njihova lica. 
Kad sam već bio siguran da neću nikoga pronaći, primetio sam jednog ranjenika 
dok se vraćao sa porcijom vode sa nekog potočića. Levu ruku je nosio obešenu 
poveskom oko vrata, koračao je žustro, a glavu je nemirno, kao da nešto traži, 
okretao čas na jednu čas na drugu stranu.</span></p>
<p class="MsoNormal"><span lang="EN-GB">Bio sam siguran da je to Mile Vukša, i 
nisam se prevario. Odjedared sam zaboravio na sve tegobe i nedaće. Pratio sam 
ga ne skidajući pogled sa njega, da mi se ne bi izgubio negde u masi ranjenika 
i bolesnika. Video sam ga kad je prišao grupici ranjenika koji su sedeli ispred 
nekog drveta i nudio ih vodom. </span><span lang="DE" style="mso-ansi-language:
DE">Poslao sam bolničarku da ga pozove. Sa Milom je došao i Dmitar Jeličić. </span><span lang="EN-GB">Susretu 
sam se obradovao i ja i oni. Mile je bio ranjen u levo rame, a Dmitar u desnu 
ruku. Njih dvojica su bili teški ranjenici, ali su bili pokretni. I oni su se 
ljutili što nisu zadržani u brigadnom sanitetu na lečenju. Ali pošto smo se 
već našli tu, dogovorili smo se da se ne odvajamo jedan od drugog. </span><span lang="DE" style="mso-ansi-language:DE">Sad 
više nisam bio sam.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pokret je 
ubrzo nastavljen. Putovala je bolnička kolona preko opustelih sela istočne 
Bosne, preko korovom obraslih polja, padinama brda, kroz šume i preko korita 
potoka koji su vodili dole prema Drini. Vukla se umorna kolona ranjenika, 
bolesnika, konjovodaca, nosilaca ranjenika i bolničkog osoblja. </span><span lang="EN-GB">Posrtalo 
se i išlo dalje. Padalo se sa izmršavelog kljuseta i dočekivalo na slomljene 
noge, pa uz pomoć štapa produžavalo. Pokretni ranjenici su ubrzo dobili zaduženja 
i tako oslobađali zdrave borce.</span></p>
<p class="MsoNormal"><span lang="EN-GB">Dmitar je slomljenu ruku nosio u povesci 
o vratu, a zdravom je vodio mog konja, dok me Mile pridržavao na nizbrdicama da 
ne padnem. Oni su se brinuli i za prikupljanje hrane, a i za pomoć iznemoglim 
da ne izostanu iza kolone. Oko naše kolone su se, naime, vrzmali četnici i 
ustaše i kao lešinari se ustremljivali na zaostale drugove i ubijali ih. Ako 
im ranjeni drugovi nisu mogli fizički pomoći, pridržavati ih, oni su ih 
hrabrili i podsticali da izdrže, da naprave još koji korak, da izguraju do 
zastanka. Putovali smo brinući se sami o sebi od Miljevine do Birča.</span></p>
<p class="MsoNormal"><span lang="EN-GB">U Birču smo zastali i razmestili se po 
selima Šekovići, Rudište, Vrela, Cikote i drugim. </span><span lang="DE" style="mso-ansi-language:DE">Računali 
smo da bi nam se trud isplatio da stignemo tamo. Bio je to ustanički kraj u 
kome su nas svesrdno dočekali. Blizu hiljadu ranjenika je u roku od nekoliko časova 
bilo u posteljama. Odbornici su organizovali ishranu, a omladina i žene pranje, 
krpljenje i čišćenje naših vašljivih i prljavih odela. </span><span lang="EN-GB">Primili 
su nas kao drage i retke goste. </span><span lang="DE" style="mso-ansi-language:DE">Osećao 
sam se kao da sam u krilu moje Krajine. </span><span lang="EN-GB">Mile, Dmitar i 
ja se nismo razdvajali. Svaki dan smo diskutovali o brigadi, o tome gde je i 
kuda namerava i nadali smo se da neće daleko odmaći do našeg ozdravljenja. 
Ali nije bilo tako.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Savo RADULOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_116.htm"><b>Prethodni dokument</b></a></TD>
<TD><a href="31_118.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

