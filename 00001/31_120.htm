<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_119.htm"><b>Prethodni dokument</b></a></TD>
<TD><a href="31_121.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">BILI 
SU JAČl OD SMRTI</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:20.0pt;line-height:91%"><span lang="DE" style="mso-ansi-language:DE">Drugog 
dana po prelasku Miljevine odredili su me na dužnost u brigadni sanitet. Pridružio 
sam mu se na maršu. Kolona je bila duga. Preko stotinu ranjenika i bolesnika 
sakupilo se u toku bitke na Sutjesci. Neki od njih ranije nisu bili u našoj 
brigadi. </span><span lang="EN-GB">Jedinice su ih uz put nalazile i izvlačile. 
Svi su bili iscrpljeni i izmučeni. Nekoliko teških ranjenika jahalo je na 
konjima. </span><span lang="DE" style="mso-ansi-language:DE">Bolničarke su im 
pomagale da se održe u samarima. Trojica su nošeni na nosilima. Ostali su išli 
pešice. Išli su uz pomoć štapova i uzajamno se pridržavali.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Slavko 
Zorić je ranjen u potkolenicu. </span><span lang="EN-GB">I pored preloma kosti 
išao je pešice, uz pomoć bolničarke i štapa. Bio je borac pratećeg voda 2. 
bataljona. Znali su ga po hrabrosti i fizičkoj snazi. Sa lakoćom je prenosio 
nerasklopljen minobacač sa jednog vatrenog položaja na drugi. U telu snažnog 
gorštaka fizičke snage više nije bilo. </span><span lang="DE" style="mso-ansi-language:DE">Ostala 
je samo snaga volje i srce koje nije malaksavalo.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">I 
drugarica koja ga pridržava bila je na izmaku snage. </span><span lang="EN-GB">U 
svakoj drugoj prilici i nju bi trebalo negovati. </span><span lang="DE" style="mso-ansi-language:DE">Naprave 
desetak koraka, zastanu pa opet krenu.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Ne valja — reče mi. — Mučim džabe i sebe i nju... Ova gnjatina je počela 
crniti... Javi Pećancu... Možda će naći što kljuseta ... I zavoja ako imaju 
... Ovo se sve usmrdilo...<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">U 
prvom selu dali smo mu konja, čime su i Slavkove tegobe i bolničarkini napori 
bili ublaženi. Nekoliko dana kasnije, Božo, referent saniteta, amputirao je 
Slavkovu nogu. Odsekao je &quot;handžarom&quot; i testerom za gvožđe, bez 
anestezije i injekcije. No, sve je bilo kasno. Gangrena je isuviše uzela maha.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Idući dalje, 
primetio sam kako podalje od puta, iz šumarka, bolničarka izvlači nekog 
bolesnika. Prilazeći mi ona mi reče da je malaksao i da hoće da ostane. Bio 
sam iznenađen kad sam u bolesniku prepoznao Pilipović Lukicu. Od tifusa je 
sagoreo. Samo je koža držala kosti. </span><span lang="EN-GB">Kosa opala, lice 
potamnilo, a oči prazne, beživotne. Od švapske bluze i italijanskih pantalona 
ostali su samo dronjci. Preda mnom je bio &quot;starac&quot; od 18 godina, 
iznemogao fizički, a i duhovno.</span></p>
<p class="MsoNormal" style="text-indent:17.0pt"><span lang="EN-GB">Našem 
susretu se nije obradovao. On se nije mogao ni radovati, ni tugovati. Danonoćni 
marševi, glad, umor i visoke temperature ubile su u njemu i snagu i osećanja. </span><span lang="DE" style="mso-ansi-language:DE">Sa 
mukom sam ga privoleo da pođe. Pokušao sam ga ohrabriti. Govorio sam mu da ćemo 
se ubrzo susresti sa 10. brigadom u kojoj su mu otac, majka i brat, te da je ono 
najgore prošlo. Ali nikakve<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">reakcije na njegovom licu nisam primećivao. Beživotne oči su gledale u 
prazno, a zemlja ga je privlačila. Nije to više bio onaj skojevac koji se kao 
mačka privlačio neprijateljskim zaklonima i čije su bokove milovale &quot;šarene 
kragujevčanke&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Drugovi oboleli od tifusa, tih dana predstavljali su veliku brigu 
sanitetskom osoblju. Izdvajali su se iz kolone i izostajali, ne obazirući se na 
Švabe koje su im bile za petama. Nisu pazili ni šta će pojesti, ni gde će leći. 
A poseban problem je bio sprečiti ih da ne piju vodu. Od aviona se nisu 
sklanjali. Prema svemu su bili ravnodušni. Bezvoljnost i apatija u koju u 
zapadali, bile su zabrinjavajuće. Na sreću, nije ih bilo mnogo. Ali, zato im 
je trebalo puno pažnje i nege. A ničeg nije bilo, ni lekova ni hrane ni 
odmora. I kad su se uslovi poboljšali, kad je ishrana bila obezbeđena, vaške 
sa njih otrebljene i malo više odmora omogućeno, oni su se oporavljali 
zadivljujućom brzinom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Lukica je bio jedan od najtežih bolesnika, ali je već nakon desetak dana 
ponovo otišao u svoju Vrtačku četu. Prebolovao je u pokretu, u koloni. Opet 
je bio odvažni skojevac i vešti bombaš.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U koloni saniteta našao sam i Dušana Jeličića, delegata voda iz 2. čete, 
1. bataljona. Ranjen je u plećku. Celo rame mu je uvijeno u grubi, već 
uprljani zavoj. Bio je skopnio i samo su mu bistre plave oči ostale iste. Požalio 
se da ga rana sve više boli, što se i primećivalo po grčevima na licu. Iz 
rane se širio jak zadah. Molio je da mu zavoj skinem, da ga od vaši očistim, 
i da ranu malo sunce i vazduh dohvate. Činilo mi se da to neću moći uraditi, 
da snage za to neću imati. Nagovarao sam ga da se strpi do nekog zastanka gde 
će mu neko drugi to stručnije i bolje uraditi. Ali on je bio uporan, jer su i 
bolovi bili sve veći. Zavoj sam skidao nespretno, pipavo, bojažljivo. </span><span lang="EN-GB">Bio 
se slepio sa trulim mesom. </span><span lang="DE" style="mso-ansi-language:DE">Kroz 
stisnute zube Dušan me je upućivao kako da to uradim, ali jauk nisam čuo. 
Divio sam mu se.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Rana 
je užasno izgledala. Na rubu se crvenelo meso, u unutrašnjosti gnoj, a u gnoju 
i trulom mesu su se crvi koprcali. Bilo ih je mnogo. Moje bojažljivo obaveštenje 
o crvima Dušan je protumačio kao dobar znak. A meni je bilo teško. Sa sveže 
odlomljenom grančicom izbacivao sam ih napolje, trudeći se da ni jedan ne 
ostane. Dok sam čeprkao po unutrašnjosti rane ukazala se ogolela plećka. Kad 
je rana, iako krajnje nestručno, bila očišćena, crvi i gnoj iz nje 
odstranjeni i kad ju je sunce malo oprljilo — Dušanu je bilo lakše. Zavoj, očišćen 
od vaši, po njegovim uputstvima ponovo sam uvio i put smo veselije nastavili.<o:p>
</o:p>
</span></p>
<p class="MsoNormal" style="text-indent:21.0pt;line-height:91%"><span lang="DE" style="mso-ansi-language:DE">No, 
u tim danima nije bio samo jedan Dušan. Iz mnogih rana su tada crvi izbacivani 
i na njih prljavi i vašljivi zavoji previjani. Ali ranjenici se nisu prepuštali 
bolu i nisu jaukali. Oni su se trudili da i na nosilima i na štakama budu 
korisni svojoj brigadi. Nastojali su da joj što manje brige pričinjavaju, da 
ne usporavaju njene pokrete i akcije. Komunisti i skojevci su na svoje sastanke 
na nosilima donošeni i na nosilima obaveze primali.<o:p>
</o:p>
</span></p>
<p class="MsoNormal" style="text-indent:21.0pt;line-height:91%"><span lang="DE" style="mso-ansi-language:DE">Trivo 
Mandić, zamenik komandira Krnjeuške čete, na jednom sastanku pridigao se sa 
nosila i predložio da pređe na konja i tako oslobodi borce svoje čete koji su 
ga nosili. Odmah, zatim, je i Nikola Karanović, komandir voda iste čete, 
ponudio Trivi svoga konja, smatrajući da će sam, iako slomljene noge, moći pešice 
ići. Želja obojice je bila da pomognu svojoj četi, ako ne lično, a ono bar 
rasterećujući je brige za njih. Trivo se teško držao na konju, a Nikola se 
još teže kretao na svojim &quot;štakama&quot;. Ali svest ranjenika je bila jača 
od poteškoća, a bol se sa pesmom i prkosom savlađivao.<o:p>
</o:p>
</span></p>
<p class="MsoNormal" style="text-indent:21.0pt;line-height:91%"><span lang="DE" style="mso-ansi-language:DE">Jednog 
od tih dana, u svitanje, dok se sanitet spremao za pokret, izvestiše da je umro 
Dmitar Drinić, borac 2. čete 1. bataljona.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Šesnaest godina je imao kad je na sastanku svoje skojevske organizacije u 
Vrtoču izborio dozvolu za odlazak u jedinicu. Roditeljsku dozvolu nije ni tražio, 
jer je znao da mu je ne bi dali. Sa mukom se oslobodio dužnosti konjovoca 
minobacačkog voda, koju su mu dodelili po dolasku u brigadu. Činilo mu se to 
nedostojnim i skojevca i obećanja koje je dao svojim drugovima pri odlasku u 
jedinicu. Ranjen je teško u okršaju kod Govze. Za sve vreme se dobro držao, a 
onda ga je tifus napao. Kad smo se opraštali od njega ležao je na nosilima, 
prekriven šatorskim krilom, a nekoliko drugova je na ivici proplanka, pored 
puta, kopalo grobnicu. Oni su ostali da ga sahrane, a naša kolona je krenula. 
Međutim, na prvom zastanku ovi drugovi su nas stigli i Dmitra su doneli. 
Ispostavilo se da je to bila prividna, klinička smrt. U tim danima se nije lako 
umiralo. Smrt je nadjačavana snagom volje, u pokretu. Ipak, Dmitar je bio 
bespomoćan i drugu krizu nije preživeo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Osoblje saniteta je ulagalo ogromne napore, kako bi s krajnje oskudnim 
sredstvima, u neprekidnim pokretima i marševima, ubrzalo ozdravljenje ranjenika 
i bolesnikal U pokretu su i rešavali sve probleme vezane za to. U poluopustelim 
selima prikupljane su tkanine za zavoje, rakija za ispiranje rana, hrana i sve 
ostalo. </span><span lang="EN-GB">Štake, udloge i nosila pravili su sami 
bolesnici. Lekova nije bilo, a bolničarke su se za svoju dužnost 
osposobljavale lečeći svoje ili rane svojih drugova. </span><span lang="DE" style="mso-ansi-language:
DE">Ni lekara nije bilo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">I tek kad su bataljoni krenuli u ofanzivu kroz istočnu Bosnu, stvoreni su 
povoljniji uslovi za rad saniteta. U neprijateljskim garnizonima i u kamionima 
razbijenih kolona nađeni su i lekovi i hrana, a u borbi za Praču, 17. jula, 
zarobljen je i jedan lekar, pa je i stručno lečenje bilo obezbeđeno.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Nikica PILIPOVIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoNormal" style="margin-top:7.0pt;text-indent:13.0pt"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" lang="EN-GB" class="MsoFootnoteReference">[1]</span></a><span lang="EN-GB" style="mso-ansi-language:DE"> 
    </span><span lang="DE" style="font-size:
10.0pt;mso-ansi-language:DE">U želji da nadoknadi izgubljeno vreme Lukica 
    Pilipović je pao u prvoj borbi, u jurišu na Praču, 18. jula 1943. godine.<o:p>
    </o:p>
    </span></p>
    <p class="MsoFootnoteText"><span lang="DE" style="mso-ansi-language:DE">&nbsp;<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_119.htm"><b>Prethodni dokument</b></a></TD>
<TD><a href="31_121.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

