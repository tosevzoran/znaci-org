<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_30.htm"><b>Prethodni dokument</b></a></TD>
<TD><a href="49_32.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">U 
GORENJSKOM<o:p>
</o:p>
</span></b></p>
<p class="MsoNormal" align="center" style="text-align:center"><b><span lang="DE" style="mso-ansi-language:DE">&nbsp;<o:p>
</o:p>
</span></b></p>
<p class="MsoNormal" align="center" style="text-align:center"><b><span lang="DE" style="mso-ansi-language:DE">Opšta 
situacija u Gorenjskom</span></b><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">&nbsp;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada je dejstvovala u dve pokrajine — na Slovenačkom primorju i u 
Gorenjskom. </span>Razlike između ove dve pokrajine, u administrativnom uređenju 
i sistemu okupacije, bile su ogromne.</p>
<p class="MsoNormal">Slovenačko primorje je do početka aprilskog rata bilo 
sastavni deo Italije, a Gorenjsko Jugoslavije. Posle kapitulacije fašističke 
Italije, na Slovenačkom primorju nastupile su korenite izmene. <span lang="DE" style="mso-ansi-language:DE">Vlast 
je uzeo narod, formiran je 9. korpus, imali smo veliku oslobođenu teritoriju. 
Nemci su uspeli da uspostave kontrolu samo u većim centrima, duž morske obale 
i važnijih komunikacija.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Međutim, u 
Gorenjskom se i posle kapitulacije Italije nije gotovo ništa izmenilo. Nemci su 
i dalje, preko civilnih organa vlasti, žandarmerijskih stanica i policijskih 
jedinica, čvrsto držali vlast u rukama, mada su od pritiskom snaga 9. korpusa, 
morali evakuisati neka pogranična uporišta, kao i ona između Poljanske i Selške 
doline. Nemci su, iz straha za veće industrijske centre (Kranj, Jesenice), 
veoma energično reagovali kad god bi se naše snage pokušale probiti preko Selške 
Sore prema severu — na Jelovicu i dalje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Nemačka 
komanda je u Gorenjskom za operacije protiv naših snaga, angažovala uglavnom 
jedinice 184. &quot;landes-šicen&quot; puka 438. divizije. Štab puka nalazio 
se u Kranju, a štabovi bataljona u Kranju, Radovljici, Bledu i Št. Vidu kod 
Ljubljane. Pored ovih jedinica angažovan je i 28. SS policijski puk Čiji je štab 
bio u Kranju. U nekim većim akcijama učestvovale su i jedinice motorizovane žandarmerije 
&quot;Alpenland&quot; koje su bile u Kamniku, zatim nastavni puk divizije 
&quot;Brandenburg&quot; (1. bataljon nalazio se na sektoru Bleda), 319. dopunski 
bataljon brdskih lovaca u Škofjoj Loki, kao i jedinice koje su bile na prolazu 
preko Gorenjskog.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Najgušća 
neprijateljska uporišta bila su raspoređena u dolini Save, dok su se ostala 
nalazila u dolinama Poljanske Sore, Selške Sore i Save Bohinjke. </span>Najisturenije 
neprijateljsko uporište u dolini Poljanske Sore bila je Gorenja Vas u kojoj se 
obično nalazilo oko 250 do 300 neprijateljskih vojnika. U dolini Selške Sore 
bilo je više manjih uporišta, jačine do 100 nemačkih graničara ili žandarma 
i to: u Sorici, Železnikima, Selcima, Dolenjoj Vasi i Praprotnu. Jače 
neprijateljsko uporište, sa oko 1.000 nemačkih vojnika, nalazilo se na stavama 
Poljanske i Selške Sore — u Škofjoj Loki. Dolinom Save Bohinjke neprijatelj 
je držao deo snaga. U selu Bohinjskoj Bistrici nalazilo se 117 vojnika, u 
Srednjoj Vasi 37, Staroj Fužini 18, i kod Sv. Janeza 40 vojnika. Istočnije od 
Bohinjskog jezera neprijatelj je radi osiguranja železničke pruge i druma imao 
uporišta u Nomenju 15 žandarma, Soteski 51 vojnika, Bohinjskoj Beloj 566 
vojnika. Uz to, neprijatelj je još obez-beđivao železničku prugu 
patroliranjem, zasedama i, prema potrebi, oklopnim kolima iz Bohinjske Bele. Na 
širem području Bleda imao je niz uporišta: Bled 364 vojnika, želez-nička 
stanica Bled — jezero 30, Zaka 10, zamak Bled 16, Gorje 15 vojnika, Dobrava 
— Vintgar 36, Podhom 150, Ribno 14 vojnika i još neke straže kod pojedinih 
objekata. Jugoistočno od Bleda nalazila su se uporišta u Radovljici 220 
vojnika, Kamnoj Gorici 150 i Podnartu 146 vojnika. Severno od Bleda bio je veoma 
jak garnizon u Jesenicama<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.<o:p>
</o:p>
</p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> Zapovest štaba 31. 
    divizije od 14. maja 1944. (Arhiv IIRP u Ljubljani, F. 226/III).</p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_30.htm"><b>Prethodni dokument</b></a></TD>
<TD><a href="49_32.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

