<html>
<head>
<meta http-equiv="Content-Type" content="text/html; charset=utf-8">

<title>USTANAK NARODA JUGOSLAVIJE 1941. - PODRINJSKI PARTIZANSKI ODRED</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>USTANAK NARODA JUGOSLAVIJE 1941.<br>PODRINJSKI PARTIZANSKI ODRED<br>PERIOD DO PRVE NEPRIJATELJSKE OFANZIVE</b><br>


<CENTER><TABLE border="1"><TR><TD><a href="37.htm"><b>Sadr&#382;aj</b></a></TD>
<TD><a href="37_11_9.htm"><b>Prethodni dokument</b></a></TD>
<TD><a href="37_11_11.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;mso-pagination:widow-orphan"><span lang="HR" style="font-size:12.0pt;mso-ansi-language:HR">NAPAD 
NA ŠABAC<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Dok 
je Podrinjski partizanski odred sa cerskim i jadarskim četnicima oslobodio 
Banju Koviljaču, Valjevski partizanski odred i odred Vlade Zečevića i Ratka 
Martinovića oslobodili su Krupanj i Stolice. Čitavo Podrinje, sem Šapca i M. 
Mitrovice, bilo je slobodno. Oko ova dva mesta sve se više stezao obruč 
partizanskih snaga. U Šapcu je partijska organizacija bila veoma aktivna. 
Napravila je plan kako da pomogne odredu u oslobađanju Šapca. I naši ljudi i 
okupator očekivali su napad partizana na Šabac. Nemci su zato naredili da se 
poseče kukuruz i šuma u krugu od tri kilometra oko Šapca. Na ulice su izvukli 
mitraljeze i topove. Tada je Ilija Popović Spirinovac, ban bivše Drinske 
banovine, podneo ostavku na svoj položaj, a predsednik šabačke opštine Čeda 
Gajić takođe.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Za 
vreme blokade Šapca jedinice koje su držale položaj nizvodno od Drenovca na 
desnoj obali Save, prema Šapcu, obustavile su saobraćaj rekom. Jednoga dana 
naišla su od Srem. Mitrovice tri broda. Borci našeg odreda otvorili su puščanu 
i mitraljesku vatru na njih i prisilili ih da priđu desnoj obali. Među njima 
je bio i brod »Slovenija«, na kome je bilo oko 100 putnika koji su pošli u 
Beograd, kao i 70 metara brašna. Putnici su saslušani i zatim pušteni. 
Komandant broda, mašinovođa koji je bio belogardejac i jedan Nemac kod koga je 
nađena knjiga »Majn Kamf«, poslati su u štab odreda. Na brodu je nađeno 
142.000 dinara čime je isplaćena posada broda koja se žalila da već treći 
mesec ne prima platu i izjavila da je taj novac u stvari za to i namenjen. Sa 
broda su izvučene sve namirnice. Veći deo je podeljen izbeglicama u Drenovcu i 
Tabanoviću. Posle dan-dva Nemci su »štukama« bombardovali te brodove.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Okružni 
komitet i štab odreda bili su mišljenja da treba napasti Šabac. To se vidi iz 
odgovora Pokrajinskog komiteta </span><span lang="DE" style="font-size:12.0pt;
mso-ansi-language:DE">OK</span><span lang="DE" style="font-size:12.0pt;
mso-ansi-language:HR"> </span><span lang="DE" style="font-size:12.0pt;mso-ansi-language:
DE">gde</span><span lang="HR" style="font-size:12.0pt;mso-ansi-language:HR"> se 
kaže: »Ako naše oružane snage nisu još dovoljno jake za napad na Šabac, 
onda ga nemojte izvoditi, pogotovo sad kada je neprijatelj u pripravnosti«.<sup>19<o:p>
</o:p>
</sup></span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><b><sup><span lang="HR" style="mso-bidi-font-size:12.0pt;
mso-ansi-language:HR">19</span></sup><span lang="HR" style="mso-bidi-font-size:
12.0pt;mso-ansi-language:HR">Zbornik I/l, str. 65.<o:p>
</o:p>
</span></b></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Kada 
je uspostavljena veza sa Posavskim i Valjevskim NOPO i dobijena saglasnost 
Glavnog štaba NOPO za napad na Šabac, počelo je savetovanje i razrada plana 
napada. Cerski i jadarski četnici pristali su da učestvuju u napadu, pa je 
zato 19. septembra u Štitaru održano savetovanje između štaba Podrinjskog 
partizanskog odreda i četničkog Cerskog odreda. Na sastanku je određen 
zajednički operativni štab na čelu sa komandantom Cerskog odreda kapetanom Račićem. 
Početak napada određen je za 21. septembar u 23 časa.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Pored 
Podrinjskog partizanskog odreda i četničkog Cerskog odreda, u napadu su učestvovale 
dve čete Valjevskog partizanskog odreda, jedna četa odreda Vlade Zečevića i 
Ratka Martinovića i četnička četa Budimira Ilića Cerskog. Ukupno je bilo 
oko 2 000 ustaničkih snaga. Za vreme blokade Šapca seljaci su pronašli jedan 
top 105 milimetara bez nišanskih sprava i dali ga partizanima. Tako je sada 
bilo dva topa: jedan četnički i jedan partizanski. Bilo je dogovoreno da se iz 
četničkog topa u 23 časa da znak za početak napada. Partizanski top koji je 
imao samo tri granate trebalo je da tuče savski most i da spreči Nemcima 
dolazak pojačanja iz Klenka na levoj obali Save. Znaci raspoznavanja bili su: 
»Ubi — vola«.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Iste 
večeri, </span><span style="font-size:12.0pt">pre</span><span lang="HR" style="font-size:12.0pt;mso-ansi-language:HR"> 
početka napada, jedna grupa četnika upala je u Šabac i pobila neke ljude, ali 
su i sami tom prilikom likvidirani u Šapcu. Kako se kasnije doznalo, oni su 
tada dali okupatoru znake raspoznavanja za napad. Tako su Nemci, i inače 
oprezni, bili opomenuti da će biti napadnuti. Posle ugovorenog topovskog pucnja 
krenulo se sa svih strana u napad. Noć, nepooznat teren i brisan prostor otežavali 
su nastupanje. Kretalo se<span style="font-variant:small-caps"> </span>sporo. 
Nemci su nas zasipali mitraljeskom i minobacačkom vatrom, a iz Klenka nas je 
tukao jedan top. Pred zoru potisli<span style="mso-spacerun: yes">&nbsp; </span>smo 
Nemce u grad, a neke naše manje jedinice prodrle su u Šabac. Četnici nisu 
hteli dalje. Četa Budimira Cerskog napustila je položaj i vratila se u selo 
Tabanović, gde je širila paniku vičući: »Braćo izgibosmo svi«, iako u četi 
niko nije bio ni ranjen. Bližila se zora. Dalje nismo mogli nastupati, a nije 
se ni moglo ostati. Nemci su stalno bacali rakete i osvetljavali nas. Videli su 
nas na brisanom prostoru i prikovali nas mitraljeskom vatrom za zemlju. Jedan 
vod boraca prodro je u grad i nij</span><span lang="DE" style="font-size:12.0pt;mso-ansi-language:DE">e 
</span><span lang="HR" style="font-size:12.0pt;mso-ansi-language:HR">mogao da se 
povuče. Borci su se sklonili u jednu kuću i tu ostali 22. septembra. Kad smo 
se povukli na polazne položaje, već je počelo da sviće.</span><span style="font-size:12.0pt"><o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">U 
toku 22. septembra izvršena su mala pregrupisavanja naših snaga i pripreman je 
nov napad za veče. Odlučeno je da četnička četa Budimira Cerskog, koja je 
brojala 150 četnika, i partizanska četa Žike Tadića sa 50 boraca, pređu noću 
između 22. i 23. septembra u Klenak i tamo likvidiraju Nemce koji su nas tukli 
artiljerijom i mitraljezima postavljenim na crkvi. Četnici su u toku dana došli 
u selo Drenovac na Savi, odakle je trebalo da se uveče prebace u Srem. Tu su se 
izopijali i prepucavali preko Save. Time su Nemcima i ustašama skrenuli pažnju 
na sebe. Stigla je bila i partizanska četa. Čekalo se veče za prelazak. 
Obezbeđeni su bili i čamci, međutim, četnici nisu hteli da idu u Klenak i 
vratili su se natrag. Partizanska četa se ukrcala u čamce i krenula na drugu 
obalu, ali je dočekana jakim reflektorskim svetlom i obasuta mitraljeskom 
vatrom. Pošto nije mogla da se iskrca na levu, četa se vratila na desnu obalu. 
Tako su četnici svojim postupkom umesto nama, pružili pomoć Nemcima.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Uveče 
22. septembra, u određeno vreme počeo je nov napad na Šabac. Nastupalo se 
istim pravcem. Udarna četa </span><span lang="DE" style="font-size:12.0pt;mso-ansi-language:
DE">Mike </span><span lang="HR" style="font-size:12.0pt;mso-ansi-language:HR">Mitrovića 
imala je najteži zadatak. Ona je trebalo da pređe rečicu Kamičak i likvidira 
nemačko uporište u mlinu »Union«. Ali na mlin su Nemci postavili reflektore 
i mitraljeze i tukli nas otuda. Četa se ipak probijala napred. Prešla je Kamičak 
i došla pod sam mlin, ali su je tamo Nemci primetili, zahvaljujući uličnim 
svetiljkama. Naši borci su tada razbili sijalice dejstvom iz pušaka, usled čega 
je došlo do komešanja među Nemcima koji su se povukli zapalivši mlin. Tada 
je nemačka artiljerija iz Klenka, po ugovorenom znaku, otpočela da gađa mlin. 
Četa je polako nastupala kroz dvorište zaklanjajući se iz kuća. Na njenoj 
levoj strani trebalo je da budu četnici. Međutim, kuriri koji su pošli da 
uhvate vezu s njima vratili su se sa izveštajem da četnika nema na položaju. 
Nisu tamo ni dolazili. Kako se kasnije saznalo, četnici su se vratili odmah u 
seoske kuće i kolibe i nastavili da jedu i piju. Već je tri i po sati po ponoći. 
Uskoro će i svanuti. Stiže naređenje da se povlačimo. Odlazimo na polazne 
položaje. Svi smo nezadovoljni Po drugi put napadamo i — ništa. Ne znamo 
koliki su gubi: ali cenimo da nisu veliki. Veoma smo ljuti na četnike. Tuki 
bismo se s njima ali ćutimo. Ne verujemo više da ćemo usper u napadu i 
mislimo da pod ovakvim okolnostima ne treba s pokušavati.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Odmaramo 
se 23. septembra na položaju i izviđamo Nemce. Ne primećujemo ništa novo. 
Izgleda da i oni miruju. Uveče stiže naređenje za ponovni napad. Ne znamo što 
napadamo. Četnici su se već povukli. Naš napad je zato samo demonstrativan i 
odmah posle ponoći povlačimo se na polazne položaje. Odmaramo se. Straže su 
na svom mestu.<o:p>
</o:p>
</span></p>
<p class="MsoNormal" style="text-align:justify;text-indent:10.0mm;mso-pagination:
widow-orphan"><span lang="HR" style="font-size:12.0pt;mso-ansi-language:HR">Nemcima 
je 24. septembra stiglo preko Klenka prvo pojačanje u Šabac. Stizale su 
tenkovske jedinice, motorizovana artiljerija i pešadija. To su bili prvi delovi 
zloglasne prve »kaznene ekspedicije«. Već u 15 časova počeli su u Šapcu da 
hapse sve muškarce od 16 do 60 godina. Uhapšeno je tada 4 410 ljudi, posle čega 
su ih Nemci trčećim korakom gonili preko mosta na Savi u Jarak. Bilo je u 
koloni bolesnih koji nisu mogli da izdrže marš. Pomagali su im drugi. Kada bi 
padali od umora, Nemci bi ih ubijali. Put je bio dug — 22 kilometra. Većina 
se teško kretala. Kolona je trebalo da prođe kroz selo Hrtkovce. Tu je bio većinom 
nemački živalj. Oni su ovde bili domoroci. </span><span style="font-size:12.0pt">Pre</span><span lang="HR" style="font-size:12.0pt;mso-ansi-language:HR"> 
rata su stalno dolazili u Šabac na pijacu i poznavali su mnoge Šapčane u 
koloni. Kad je kolona prolazila kroz selo izlazili su da je vide. Kad bi neko 
zatražio vode nisu mu davali, još su ih pljuvali, psovali im srpsku majku i 
pretili: »Sada ćete nam platiti za sve. Došlo je naše vreme.« Kolona je 
kretala dalje, ali je ljudi u njoj bilo sve manje. Mnogi su posustajali. Kad 
neko padne, Nemac ga sustigne, ubija i prevrće u kanal. Od Šapca do Jarka 
ubijeno je tako oko 30 ljudi. Najzad je kolona stigla u Jarak na jednu poljanu 
— seosku utrinu. Na njoj nije bilo ničeg sem nekoliko visokih direka na 
kojima su Nemci napravili svoje osmatračnice. Na vrhu istih stajao je Nemac sa 
šarcem«.</span><span lang="DE" style="font-size:12.0pt;mso-ansi-language:DE"><o:p>
</o:p>
</span></p>
<span lang="HR" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Jarak je srpsko selo. Ne mnogo veliko ali kompaktno. Seljaci su bili 
obavešteni da će kolona doći. Neko iz kolone je poneo ćebe, neko hrane, ko 
je šta stigao, a neko nije poneo ništa jer je uhvaćen na ulici. Sreća je što 
već sedam dana nije padala kiša. Nemci ne daju hranu. Jarčani su im isprva 
donosili ~.alo, krišom, a kasnije punim kolima. Posle 7 dana ljudi su vraćeni 
u Šabac, većina puštena kućama, a manji broj zadržan u novoformiranom šabačkom 
logoru.</span>
<p>
<br>
<CENTER><TABLE border="1"><TR><TD><a href="37.htm"><b>Sadr&#382;aj</b></a></TD>
<TD><a href="37_11_9.htm"><b>Prethodni dokument</b></a></TD>
<TD><a href="37_11_11.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

