<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40_334.htm"><b>Sadr&#382;aj</b></a></TD>
<TD><a href="40_79.htm"><b>Prethodni dokument</b></a></TD>
<TD><a href="40_81.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">VRATITI 
SE U SRBIJU ILI POĆI U SLOVENIJU?<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Oko 
sredine januara, Mihailović je sa svojim trupama krenuo s područja Majevice 
prema sjeverozapadu, na područje planine Trebava.Tamo su ostali oko dva mjeseca 
— da bi im se drugom polovinom februara pridružilo nekih sedam do osam tisuća 
četnika Crnogorskog dobrovoljačkog korpusa, koje je pratilo oko tri tisuće 
civilnih izbjeglica, svi pod komandom potpukovnika Pavla Đurišića.<sup>32 </sup>Kako 
je objašnjeno u prethodnoj glavi, Crnogorski dobrovoljački korpus bio je 
specijalna vojna formacija ustanovljena kao oruđe Neubacherove politike za 
borbu protiv NOV i POJ u Sandžaku i Crnoj Gori, potpuno u njemačkoj službi. 
Ali korpus je također dugovao lojalnost Mihailoviću, što potvrđuje činjenica 
da je Đurišić, koji bi mnogo više volio povlačenje kroz Albaniju i Grčku, 
poslušao Mihailovićevu naredbu da mu se pridruži u sjeveroistočnoj Bosni. Đurišićevi 
četnici su se, naravno, povlačili iz Crne Gore pomiješani s njemačkim 
trupama u povlačenju ili su ih slijedili izbliza.<sup>33</sup> Prema 
jugoslavenskim partizanskim izvorima, crnogorski četnici su bili bolje 
opremljeni i bolje uvježbani od svih drugih četničkih trupa i bili su prije 
svega apsolutno lojalni svom vođi Đurišiću.<sup>34</sup> Čim se pridružio 
Mihailoviću, Đurišić je shvatio da je učinio ozbiljnu pogrešku, jer 
general uopće nije imao nikakvo rješenje za opasan položaj četnika. Dok mu 
se možda mogla pružiti prilika da spasi svoje ljude idući preko Albanije u Grčku, 
ili alternativno, da slijedi Đujićev i Jevdevićev primjer i krene uz obalu do 
Slovenskog primorja, on je ovdje zapeo s komandantom koji je bio odlučio da se 
vrati u Srbiju.<sup>35</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">32 
Cemović, str. 55. Banović i Stepanović, u <i>Politici </i>od 18. augusta 
1962, navode broj od oko 7.000 izbjeglica, ali broj od 3.000 koji navodi Cemović, 
jedan od preživjelih iz Đurišićeve grupe, izgleda mi realniji.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">33 
Posada jednog američkog aviona koja je iskočila nad Đurišićevim teritorijem 
u Crnoj Gori krenula je na put u istočnu Bosnu zajedno s Đurišićevim snagama 
i izbjeglicama što su ih pratile. Kasnije su se odvojili od njih i uspostavili 
kontakt s partizanima koji su ih odveli u Beograd, odakle su zatim evakuirani. 
Jedan od sudionika, major James M. </span><span style="font-size:7.0pt">Inks</span><span lang="HR" style="font-size:7.0pt;mso-ansi-language:HR">, 
opisao je to putovanje u obliku dnevnika, u jednom prikazu objavljenom 1954; 
vidi bibliografiju.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">34 
Banović i Stepanović, u <i>Politici </i>od 19. i 22. augusta 1962. U 
radiotelegramu od 8. aprila 1945. Ljotiću, Mihailović je rekao da su te trupe 
»slabe borbene vrednosti« - ali to je bilo nakon što je Đurišić napustio 
Mihailovića. Vidi Karapandžić, str. 414.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">35 
Kako je Crnogorski dobrovoljački korpus bio formalno dio Srpskog dobrovoljačkog 
korpusa, Ljotič se je nekoliko mjeseci nadao da će pridobiti Đurišića da 
svoje snage prebaci u Sloveniju. U septembru je pozvao Parežanina iz Pljevalja 
gdje je bio oficir za vezu s Đurišićevim snagama u Beograd s posebnim ciljem 
da ga instruira, kako bi uvjerio Đurišića da to i učini. Kad Parežaninova 
nastojanja nisu uspjela jer je Đurišić poslušao Mihailovićevu naredbu da 
krene u istočnu Bosnu, Parežanin je ostavio Đurišića kod Prijepolja u Sandžaku, 
Zadnjih dana decembra i praćen grupom od oko trideset ljudi, koje je sa sobom 
doveo iz Srbije, otišao je u Sloveniju. Vidi Parežanin, str. 494 — 498. 
Kostić, str. 202, citirajući iz Parežaninovog izvještaja o njegovoj nisiji u 
Crnoj Gori, pokazuje da je Parežanin u Sloveniju otišao preko Slavonskog 
Broda, što znači da je putovao prugom koju su kontrolirali Nijemci i ustaše.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Negdje 
polovinom marta ove su razne četničke snage generala Mihailovića krenule 
preko rijeke Bosne na područje planine Vučjak (vidi kartu 7). U svim tim 
pokretima četnici su reagirali na dva osnovna motiva: na stvarne i moguće 
operacije NOVJ, te na pokrete njemačkih snaga, koje su još uvijek čvrsto 
kontrolirale područje koje je obuhvaćalo liniju komunikacije između Sarajeva 
i Bosanskog Broda, pa su tako i dalje služile četnicima kao zaštita od 
partizana.<sup>36</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">36 
Banović i Stepanović, u <i>Politici </i>od 17. i 22. augusta 1962.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Čak 
i u ovoj situaciji Mihailović se je čvrsto držao svog vjerovanja da će spas 
doći sa Zapada.<sup>37</sup> Ali kako su dani prolazili, a takva se pomoć nije 
ostvarivala, Mihailović je znao da mora donijeti neku odluku o svom slijedećem 
koraku. Četnički položaj na sjeveru centralne Bosne postajao je danomice sve 
neodrživiji. Mihailović je imao otvorene dvije mogućnosti.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">37 
To je Đurišić rekao Kostiću za vrijeme njegove posjete četnicima, sredinom 
marta 1945. Vidi Kostić, itr. 231.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jedna 
je bila da se pokuša vratiti u Srbiju, na teren za koji su četnici vjerovali 
da im je još uvijek prijateljski naklonjen i gdje je, kako ih se navelo da 
misle, postojala šansa da počnu s novim otporom novoj vlasti koja je tamo 
uspostavljena u oktobru 1944. Mihailović je bio glavni i najodlučniji 
zagovornik ove alternative. Očito pod utjecajem Ćosićevih poruka, mislio je 
da stanovništvo u Srbiji samo čeka dolazak proljeća da masovno ustane i da je 
sve što mora učiniti samo to da se vrati i povede ih. Ali bez obzira na to 
kako je Mihailović mogao tumačiti perspektivu ustanka koji bi podržao četničku 
stvar ili koje je </span><span lang="DE" style="mso-ansi-language:DE">lade</span><span lang="HR" style="mso-ansi-language:
HR"> mogao polagati u zapadnu intervenciju ako bi četnici poveli antikomunistički 
ustanak: za četničke je snage prije svega bilo potrebno da se vrate u Srbiju.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Alternativa 
je bila probijati se na zapad, do Slovenskog primorja kroz :eritorij koji su 
dijelom još uvijek držale njemačke snage i snage hrvatske marionetske države, 
a dijelom snage NOV i POJ. Tamo su se mogli spojiti sa srpskim kvislinškim i četničkim 
snagama koje su već bile na tom području i aapokon, nema sumnje, uspostaviti 
kontakt s američkim i britanskim snagama ?oje dolaze iz Italije ili, ako to ne 
bi bilo moguće, onda sa savezničkim trupama soje su u Austriju ulazile iz južne 
Njemačke. Ovaj smjer bio je posebno privlačan jtoliko što su Jevđevićevi četnički 
odredi iz Like bili u Slovenskom primorju još ad početka novembra, a Đujićevi 
odredi iz sjeverne Dalmacije, zapadne Bosne i užne Like krenuli su na to područje 
početkom januara. Ovi odredi, ukupno oko Dsam do devet tisuća ljudi pridružili 
su se trupama Srpskog dobrovoljačkog korpusa koje su Nijemci u oktobru izvukli 
iz Srbije i transportirali na to područje za borbu protiv NOV i POJ. S tim 
trupama bio je također i srpski fašistički vođa Dimitrije Ljotić.<sup>38</sup> 
Nadalje diljem Slovenije nalazili su se slovenski domobrani (Bela garda) pod 
vodstvom generala Leona Rupnika, a i nekolicina slovenskih četnika pod komandom 
generala Prezelja. Usto je još i dio Srpske državne straže prebačen iz 
Austrije u Slovensko primorje gdje se pridružio Srpskom dobrovoljačkom 
korpusu, a mali broj drugih četnika i neki ratni zarobljenici pušteni iz Njemačke 
također su došli na to područje. Sve u svemu, ove su trupe prema proljotićevskim 
izvorima brojale možda i do 35.000 ljudi.<sup>39</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">38 
Prebacivanje Đujičevih trupa bilo je uređeno njemačko-hrvatskim sporazumom. 
Prema jednoj Paveličevoj naredbi koju je 21. decembra 1944. izdao svim vojnim i 
onim civilnim vlastima kojih se to ticalo, hrvatske trupe u vezi s njemačkim 
trupama trebale su osigurati uredan i nesmetan prolaz (Đujićeve) grupe. Arhiv 
Vojnoistorijskog instituta, Beograd, Dokumenti NDH, </span><span lang="DE" style="font-size:7.0pt;
mso-ansi-language:DE">reg. </span><span lang="HR" style="font-size:7.0pt;
mso-ansi-language:HR">br. 48/1 - 2, kutija 233a. Dujić je imao najviše oko 
6.000 vojnika (mikrofilm br. T-501, rola 266, snimak 524); Jevđević je čini 
se imao samo oko 3.000 ljudi. I Ljotić i Jevđević pomogli su da se dobije 
njemačka dozvola za pokret Đujićevih trupa na područje Slovenskog primorja. 
Vidi Kostić, str. 185, i Karapandžić, str. 396 - 399.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">39 
Kostić, str. 211. Meni se čini da je ova procjena prevelika za oko 20 do 25%.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Iako 
su se sve ove srpske i slovenske kvislinške snage, kao i Đujićeve i Jevđevićeve 
četničke trupe, i dalje nadale da će ih kao svoje saveznike prihvatiti snage 
zapadnih Saveznika, mora da su shvaćali da im njihova poznata kolaboracija s 
neprijateljem veoma smanjuje šanse. S druge strane, Mihailović je, usprkos 
svom oštećenom renomeu, još uvijek imao mnogo prijatelja i pomagača na 
Zapadu; on je sigurno bio jedini čovjek koji bi vjerojatno bio prihvaćen kao 
vrhovni komandant ove šarolike grupe srpskih i slovenskih antikomunističkih 
snaga. Pokretačka politička snaga koja je stajala iza planova za koncentraciju 
svih srpskih i slovenskih antikomunističkih snaga na području Slovenskog 
primorja, bio je Ljotić. Izgleda da je Ljotić svoja nastojanja da Mihailovića 
navede na pokret u Sloveniju najprije saopćio preko Jevđevića i Đujića koji 
su imali redovitu radio-vezu s Mihailovićem, a ona su, kako će se ubrzo 
pokazati, došla do vrhunca sredinom marta, slanjem specijalnog izaslanika 
Mihailoviću.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Pojedinosti 
o događajima i odlukama donesenim u četničkom taboru u sjeveroistočnoj i u 
sjevernom dijelu centralne Bosne od januara 1945. pa nadalje, osobito od početka 
marta nadalje, nisu bile potpuno razjašnjene ni na suđenju vojnom i političkom 
rukovodstvu Mihailovićeve organizacije 1945, niti na Mihailovićevom suđenju 
1946. Neki dokumenti i spisi međutim pomažu da se proširi dokumentacija 
iznesena na tim suđenjima. To su: razni njemački i četnički dokumenti, spisi 
nekolicine četnika poput Miloševića, Vučetića i Cemovića koji su uspjeli 
otići na Zapad, spisi drugih srpskih emigranata poput Kostica, Karapandžića i 
Topalovića, a osobito već spomenuta serija članaka u beogradskoj <i>Politici </i>od 
augusta i septembra 1962, koja se bavi hvatanjem Mihailovića. Iz svjedočenja 
na ovim suđenjima i iz drugih spomenutih izvora, možemo dobiti prilično jasnu 
sliku završne faze četničkog pokreta u ratu. Iako ih je pomno prosijala 
jugoslavenska služba sigurnosti, materijali prikazani u člancima u <i>Politici 
</i>bez sumnje su zasnovani na saslušanjima samog Mihailovića, njegovih političkih 
suradnika koji su bili aktivni s njim u Bosni (Stevana Moljevića, Aleksandra 
Aksentijevića i Mustafe Mulalića), vojnih komandanata poput Nikole Kalabića i 
Dragutina Keserovića, a također i na izvještajima policijskih oficira koji su 
sudjelovali u hvatanju Mihailovića. Prema mojim izvorima, ti su članci u suštini 
istiniti.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Tokom 
marta 1945. zbila su se dva važna događaja koja su duboko djelovala na sudbinu 
četnika: 1) formiranje jedinstvene jugoslavenske vlade 7. marta u Beogradu, 
fuzijom Titovog Nacionalnog komiteta oslobođenja Jugoslavije i Šubašićeve 
jugoslavenske izbjegličke vlade; 2) dolazak Ljotićevog emisara Boška N. Kostića 
u četničku Vrhovnu komandu kako bi nagovorio četnike da se pridruže srpskim 
i slovenskim antikomunističkim snagama u Slovenskom primorju.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Budući 
da je jedinstvena vlada s maršalom Titom kao predsjednikom i ministrom narodne 
obrane i drom Šubašićem kao ministrom vanjskih poslova bila formirana u 
skladu s odlukama konferencije na Jalti i da su je Velika trojica gotovo odmah 
priznala, Narodnooslobodilački pokret je stekao potpunu domaću i međunarodnu 
legitimnost. Većini četnika to je moralo dokrajčiti sve nade da će ponovo 
steći naklonost zapadnih Saveznika. Samo su Mihailović i nekolicina njegovih 
komandanata nastavili vjerovati da će se Veliki savez raspasti, a da će oni 
biti spašeni. Negdje početkom marta su članovi Centralnog nacionalnog 
komiteta, koji su očito shvatili da je sve izgubljeno, održali vjerojatno svoj 
posljednji službeni sastanak u selu Kožuhe blizu Doboja. Mihailović je odbio 
njihov poziv da prisustvuje, tako da je komitet otišao njemu s prijedlogom da 
okonča kolaboraciju s Nijemcima i pokuša se nekako sporazumjeti s novom 
Titovom vladom, čime bi četnici počeli surađivati s režimom, a njihove bi 
se snage pridružile Narodnooslobodilačkoj vojsci. Mihailović je odbio da 
razmotri oba dijela tog prijedloga: neće okončati kolaboraciju jer je on »iskorištavao« 
Nijemce, a glatko je odbio ideju da pokuša surađivati s Titovom vladom i 
predbacio je članovima komiteta što su mu uopće nešto takvo predložili. 
Predložio je umjesto toga da se četnici vrate u Srbiju, gdje po njegovom 
vjerovanju narod čeka povoljan trenutak da ustane protiv komunističkog režima. 
Ako dođe do ustanka, dokazivao je, doći će do zapadne intervencije i četnici 
će odnijeti pobjedu. Mihailović je uspio uvjeriti sve osim jednog člana 
komiteta. Ta iznimka bio je </span>Mustafa<span lang="HR" style="mso-ansi-language:HR"> 
Mulalić, muslimanski potpredsjednik komiteta, koji je odmah nakon sastanka s 
Mihailovićem otišao do najbliže predstraže NOVJ i predao se.<sup>40</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">40 
Banović i Stepanović, u <i>Politici </i>od 19. augusta 1962. Nekoliko tjedana 
prije tog sastanka jedan je američki diplomat, nakon četrnaestodnevnog boravka 
u Beogradu, podnio State Departmentu izvještaj sastavljen na temelju neslužbenih 
dodira, u kojem se također nalazila i slijedeća ocjena: »Dražine dionice 
smanjuje neugodna reputacija njegovih drugova i njegov nedostatak političke oštroumnosti 
i vojne snage. <i>FRl.'S 1945, </i></span><span style="font-size:7.0pt">V, </span><span lang="HR" style="font-size:7.0pt;mso-ansi-language:HR">1212.</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Alternativa 
koju je predložio Ljotić — pokret prema Sloveniji - još je uvijek bila 
otvorena i u skladu sa svojim prijedlogom Ljotić je uredio da se u četnički 
štab pošalje misija, koja se sastojala od njegovog pouzdanika Boška Kostica, 
dva oficira koji su zastupali četničke komandante Đujića i Jevđevića, i 
generala Matije Parca, koga je Mihailović proizveo u vodu »Hrvatske vojske« 
unutar Jugoslovenske vojske u otadžbini. Dozvolu za to morao je, međutim, dati 
poslanik </span><span lang="DE" style="mso-ansi-language:DE">Neubacher</span><span lang="HR" style="mso-ansi-language:
HR">, a budući da je on bio za to da se Mihailoviću pošalje četnička grupa 
za vezu iz Beča u osobi Milana Aćimovića, te majora Ivana Pavlovića i Jovana 
Navelića, na kraju je od čitave delegacije koju je odredio Ljotić ostao samo 
jedan član, Kostić.<sup>41</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Grupa 
je 15. marta stigla u četnički štab blizu planine Vučjak. Kostić je 
Mihailoviću donio poruke od Ljotića i od četničkih grupa koje su već bile u 
Sloveniji, te je učinio sve kako bi uvjerio Mihailovića da sa svojim trupama 
krene u Sloveniju, u namjeri da se tamo koncentriraju sve srpske i slovenske 
antikomunističke snage. Ljotić je dijelio Mihailovićevo uvjerenje da prije 
ili kasnije mora doći do razdvajanja puteva zapadnih Saveznika i Rusa i 
njihovih novih satelita i mislio je da bi antikomunističke trupe, ako udruže 
svoje snage pod Mihailovićevom komandom i zatim stupe u dodir s angloameričkim 
snagama koje su trebale doći iz sjeverne Italije, mogle tada otpočeti vojnu 
kampanju protiv partizana. Uz savezničku pomoć Mihailovićeve bi snage mogle 
uništiti NOVJ i stvoriti jugoslavensku vladu po svom nahođenju.<sup>42</sup> 
Taj plan zavisio je prije svega o volji i sposobnosti generala Mihailovića i 
njegovih četnika da se probiju putem od sjevernog dijela centralne Bosne do 
Slovenije. Plan je također zavisio o prekidu savezništva između zapadnih 
Saveznika i Sovjeta, i to o tako ozbiljnom prekidu da bi zapadni Saveznici 
zapravo upotrijebili oružje protiv Sovjetskog Saveza, odmah nakon ili čak 
prije konačnog poraza Njemačke i u tom času prihvatili četnike i ostale 
srpske i slovenske antikomunističke snage kao saveznike.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">41 
Kostić, str. 206 - 207; Karapanđžić, str. 401 - 405.<span style="letter-spacing:-.4pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">42 
Kostić, str. 211 - 212, 235, 241 - 243, citirajući razne radiotelegrame Ljotića 
Mihailoviću i proglas generala Damjanovića. Jedan neobičan Mihailovićev 
plan, koji se spominje već u februaru 1943, bio je da krajem rata organizira 
jugoslavenske ratne zarobljenike u Njemačkoj i Italiji (oko 90 % njih bili su 
Srbi) kao specijalnu vojsku pod svojom komandom. Nakon što bi ju opskrbili i u 
zapadne krajeve Jugoslavije prebacili zapadni Saveznici, ova bi vojska trebala 
pomoći Mihailoviću da zatvori jugoslavenske granice u Sloveniji i Hrvatskoj, a 
zatim okupira ona područja nastanjena Hrvatima i Slovencima koja su još uvijek 
bila pod stranim suverenitetom (t.j. Istru, Slovensko primorje i dijelove Koruške), 
kao i da razoruža i čuva Pavelićeve kvislinške snage i partizane, dok bi četničke 
snage uspostavljale četnički režim u zemlji. Te bi specijalne trupe kasnije ušle 
u sastav Jugoslovenske vojske u otadžbini. Za tekst Mihailovićevog naređenja 
od 5. februara 1943. o organizaciji ove specijalne vojske, vidi Topalović, »Promašene 
nade«. Tokom nekoliko posljednjih mjeseci rata Nijemci su izgleda pokušali 
navesti nešto srpskih ratnih zarobljenika da se pridruže Srpskom dobrovoljačkom 
korpusu smještenom na području Slovenskog primorja, ali su promihailovićevski 
oficiri natjerali zarobljenike da to odbiju. Kad je Mihailović o tome obaviješten, 
smatrao je stav ovih oficira pogrešnim i preko Kostica je 16. marta 1945. 
uputio poruku ratnim zarobljenicima u Njemačkoj, tražeći njihovu podršku i 
pomoć. Kostić, str. 222 - 226.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ljotićev 
prijedlog svidio se gotovo svim važnim četničkim političkim i vojnim licima 
u sjeveroistočnoj i sjeverno-centralnoj Bosni. Jedino je Mihailović bio do 
kraja protiv.<sup>43</sup> Na Kostićevo dokazivanje da bi se ostajući u Bosni 
general i njegove trupe, u slučaju naglog njemačkog sloma, mogle naći u vrlo 
teškom položaju, Mihailović je navodno odgovorio: »Ja mislim da će Nemci 
izdržati ovako još godinu dana. Zato imam još vremena da dođem.«<sup>44</sup> 
Za razliku od Ljotića-političara, koji je postojeću vojnu situaciju u njenom 
općem a i u konkretnom jugoslavenskom aspektu shvaćao realistički, Mihailovićeve 
su ocjene bile potpuno pogrešne ili se on uopće nije obazirao na stvarnu 
situaciju. U martu 1945. vojni je položaj jasno pokazivao da su njemačkoj 
vojsci na svim frontovima dani odbrojeni. Ako je Mihailović želio spasiti sebe 
i svoje trupe odlaskom u Sloveniju, nije mogao dopustiti ni trena odlaganja. 
Njegova gruba greška u prosuđivanju vojne situacije u svojoj vlastitoj okolici 
jasno se vidi iz slijedećih izjava u depeši Ljotiću, 1. aprila 1945: »Sada 
mi ne vidimo nikakve poteze nemačkog povlačenja iz Jugoslavije. Naprotiv, sada 
su u vrlo oštroj ofanzivi i protivu komunista u oblasti Sarajevo — Tuzla. No 
mi smo čak u stanju da verujemo po izvesnim znacima i po ovakvome radu Nemaca u 
Jugoslaviji da oni možda imaju i neki sporazum sa Anglo-Saksoncima.« U istom 
telegramu također se kaže: »očekujemo da ćete sa svima snagama krenuti 
ovamo.... Na našem prostoru akcije se razvijaju vrlo povoljno po nas.«<sup>45</sup> 
Ali njemačke akcije o kojima je govorio Mihailović išle su samo za tim da se 
zadrži Sarajevo kao otvoreno prometno čvorište. Samo pet dana nakon Mihailovićeve 
poruke, uslijed nepovoljnih događaja po Nijemce u zapadnoj Mađarskoj i pod sve 
većim pritiskom NOVJ, njemačke i hrvatske kvislinške trupe nakon uspješnog 
otpremanja zadnjih transporta s trupama koje su se povlačile, napustile su 
Sarajevo.<sup>46</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">43 
Mora da su Ljotić i ostali pretpostavljali da će se Mihailović i njegove 
trupe moći probiti na zapad, ili imati sreće pa da u pokretu ne budu 
napadnuti. Ta pretpostavka nikako nije bila realna. Prolaz kroz partizanski 
teritorij značio bi ogorčenu borbu jer su partizani jako željeli zarobiti 
Mihailovića. Što se tiče prolaza kroz hrvatski kvislinški teritorij, točno 
je da su Dujićeve i Jevdevićeve trupe prošle lako, ali neki su dijelovi 
Srpskog dobrovoljačkog korpusa, povlačeći se pod njemačkom zaštitom preko 
ustaškog teritorija na zapad, u oktobru i novembru 1944, uletjeli u ozbiljne 
neprilike iako se Ljotićeve trupe nisu nikad borile s ustašama, a kao vojna 
snaga koju su održavali Nijemci imale su odličnu reputaciju. Nekih trideset 
ili četrdeset oficira, iz jedne male grupe ovih trupa, ustaše su na prolazu 
kroz Zagreb skinuli s transporta i po kratkom postupku ubili. Ustaše su također 
ubili i grupu od oko 120 četničkih vojnika uključujući neke bolesnike i 
ranjenike, koji su bili transportirani na zapad preko njihovog teritorija, a 
koje su 17. decembra 1944. uhvatili u Kostajnici. Kostić, str. 186 - 189. Ustaški 
general Luburić ističe ove i neke druge demonstracije nasilja kao izraz ustaške 
nezavisnosti od Nijemaca. Vidi Luburić (general Drinjanin, pseudonim), str. 21.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">44 
Kostić, str. 229 - 230.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">45 
</span><span lang="DE" style="font-size:7.0pt;mso-ansi-language:DE">Ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 237 
- 238.<span style="letter-spacing:-.3pt"><o:p>
</o:p>
</span></span></p>
<span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">46 Zadržavanje Sarajeva je također do neke mjere zavisilo i o 
napredovanju njemačke ofenzive u zapadnoj Mađarskoj. Ta je ofenziva jenjala 
sredinom marta, a 20. marta je </span><span style="font-size:7.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
EN-US;mso-fareast-language:EN-US;mso-bidi-language:AR-SA">Hitler</span><span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA"> dao dopuštenje da se Sarajevo evakuira, što je bila operacija koja je 
»s operativne točke gledišta već dugo bila neizbježiva«. Schmidt-Richberg, 
str. 98 - 108, osobito str. 107. Vidi također <i>Hronologija 1941 - 1945, </i>str. 
1094. Usput se može zabilježiti da su se Nijemci za zaštitu komunikacije 
Sarajevo - Bosanski Brod poslužili na nekim sekcijama Ruskim zaštitnim 
korpusom koji su organizirali i upotrebljavali u Srbiji. Kasnije su evakuirani u 
Njemačku. Vidi Vertepov, ed, str. 316 - 325.</span>
<p>
<br>
<CENTER><TABLE border="1"><TR><TD><a href="40_334.htm"><b>Sadr&#382;aj</b></a></TD>
<TD><a href="40_79.htm"><b>Prethodni dokument</b></a></TD>
<TD><a href="40_81.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

