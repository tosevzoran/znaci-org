<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_22.htm"><b>Prethodni dokument</b></a></TD>
<TD><a href="31_24.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">SA INTENDANTUROM 4. BATALJONA NA BIHAČ</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="line-height:91%"><span lang="DE" style="mso-ansi-language:
DE">Nezaboravan je doček i ispraćaj koji nam je priredio narod u mestima kroz 
koja smo maršovali od Krasulja do Račića u blizini Bihaća. I ne samo doček 
i ispraćaj, već pripremanje i donošenje hrane, obuće i dr. u selu Jelašinovići, 
Tuk-Bobiji, Krnjeuši i Vrtoču. Tamo smo videli vrlo malo kuća, muškaraca i 
odraslije omladine. Ustaše su popalile sela i poubijale sve živo što su 
uspeli uhvatiti. </span><span lang="EN-GB">Muškarci su, a i dobar deo devojaka, 
pošli u partizane. Tako su nas u Krnjeuši i Vrtoču dočekale babe i manji 
broj devojaka, a većina ih je bila u crno zavijena. Ustaše su im poubijale 
sinove, muževe, braću i unučad, popalile kuće i uništile sve do čega su došle. 
Ali i pored svega toga, one su nas lepo i toplo dočekale. To nam je davalo još 
više snage za predstojeću borbu za Bihać. Devojke su vezivale bele, dugačke 
peškire na partizanske topove i mitraljeze. Bili smo ganuti velikom pažnjom i 
dobrotom osiromašenog naroda.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a></span></p>
<p class="MsoNormal" style="line-height:91%"><span lang="EN-GB">Sutradan, po našem 
dolasku u selo Račić vršene su pripreme za napad na Bihać. To za stanovnike 
Račića nije bila nikakva tajna, jer su i oni aktivno učestvovali u njima. </span><span lang="DE" style="mso-ansi-language:DE">Račić 
je na desnoj obali Une. Suprotno od njega, na levoj obali je Nikola Karanović u 
jednoj šumici govorio borcima 3. brigade o Bihaću kao jako utvrđenom ustaškom 
garnizonu, ali i o načinu njegovog oslobođenja.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U selu Račić 
naveliko su se vršile pripreme za izvlačenje materijala iz Bihaća nakon 
njegovog oslobođenja, a devojke su raspletale kosu &quot;da se drugovima 
partizanima ne zaplete put&quot;.</span><a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Bihać je 
zaista 4. novembra 1942. godine, sa još 32 okolna sela, bio oslobođen. To je 
mnogo uticalo na još jače rasplamsavanje narodnooslobodilačke borbe u 
susednoj Hrvatskoj osebno na jačanje slobodne teritorije Banije i Korduna. Bihać 
je postao naš najveći vojno-politički i kulturni centar na oslobođenoj 
teritoriji, koja je obuhvatala Bosansku krajinu, Liku, Kordun i Baniju. Za uspeh 
u toj borbi dobili smo i zasluženo priznanje: pohvale od Vrhovnog komandanta 
druga Tita u kojoj je rečeno:<o:p>
</o:p>
</span></p>
<p class="MsoNormal"><i><span lang="DE" style="mso-ansi-language:DE">POHVALA I 
PRIZNANJE<o:p>
</o:p>
</span></i></p>
<p class="MsoNormal"><i><span lang="DE" style="mso-ansi-language:DE">U ime 
Vrhovnog Štaba NOV i POJ izražavam priznanje i pohvalu za vaše junačko držanje 
pri oslobođenju grada Bihaća i okolnih sela. Vi ste u tim borbama pokazali da 
ste zaista dostojni potomci vaših slavnih predaka, da nosite visoko zastavu 
narodnog oslobođenja, da ste pošli putem herojske Crvene armije i sovjetskih 
partizana u borbi protiv okupatora i njihovih slugu.<o:p>
</o:p>
</span></i></p>
<p class="MsoNormal"><i><span lang="DE" style="mso-ansi-language:DE">Vi ste časno 
izvršili zapovjest Vrhovnog štaba da u čast godišnjice Oktobarske 
socijalističke revolucije osvojite od neprijatelja grad Bihać i osvetite 
nebrojene žrtve koje su pale u tom gradu i okolini od krvničke ruke ustaških 
razbojnika.<o:p>
</o:p>
</span></i></p>
<p class="MsoNormal"><i><span lang="DE" style="mso-ansi-language:DE">Drugovi 
borci, komandiri, komandanti i politkomesari,<o:p>
</o:p>
</span></i></p>
<p class="MsoNormal"><i><span lang="DE" style="mso-ansi-language:DE">Vi ste u 
svim dosadašnjim bojevima protiv okupatora, ustaša i četnika dokazali da 
stojite nepokolebljivo, u prvim redovima naše Narodnooslobodilačke vojske i da 
ste ostali nemilosrdni u borbi protiv izdajnika, imajući pred sobom samo jedan 
cilj — konačno oslobođenje svih naroda. </span><span lang="EN-GB">Budite i 
dalje tvrdi i nepokolebljivi u ovoj teškoj i krvavoj borbi. Neka vaša srca 
budu ispunjena mržnjom protiv izdajnika naših naroda, a ponosom što se borite 
rame uz rame sa herojskom Crvenom armijom protiv faštičkih osvajača, za bolju 
i sretniju budućnost našeg naroda.<o:p>
</o:p>
</span></i></p>
<p class="MsoNormal"><i><span lang="EN-GB">Čestitam vam ovu najveću dosadašnju 
vašu pobjedu i želim nove uspjehe u vašim budućim bojevima.<o:p>
</o:p>
</span></i></p>
<p class="MsoNormal" style="text-indent:19.0pt;line-height:91%"><span lang="EN-GB">U 
borbi za Bihać naš 4. bataljon bio je nezadrživ. </span><span lang="DE" style="mso-ansi-language:DE">Kad 
smo probili prvu odbrambenu liniju, zora nas je zatekla nasred polja. Uskakali 
smo u rovove da bismo se zaštitili od jake vatre koja je kosila sa svih strana.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Videći da im nema spasa, ustaše su izvršile protivjuriš. Naši nisu izdržali. 
Mitraljezac Rodić nije hteo da se povuče pa su ga živa uhvatile pred 
bunkerom. Kada smo mi izvršili protivjuriš, našli smo ga unakaženog i 
vezanog bodljikavom žicom. </span><span lang="EN-GB">Tek smo ujutro saznali i 
za smrt nekoliko drugih boraca. </span><span lang="DE" style="mso-ansi-language:DE">Ustašama 
nismo ostali dužni. Jovo Vukša, Sajo Grbić i Rade Kljajić komandiri četa, 
istakli su se ne samo ličnom hrabrošću već i umešnim provlačenjem četa 
kroz ustaške položaje i veštim upadom u grad.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kao intendant bataljona obavestio sam brigadnu intendanturu o ogromnim količinama 
ratne opreme koju smo pronašli po osvajanju velikih vojnih skladišta na 
periferiji grada. Za nama, tako reći u stopu, kretale su se nepregledne kolone 
seoskih kola radi izvlačenja opreme i namirnica u partizanska skladišta. Divio 
sam se smelosti naše pozadine i organizaciji evakuacije koju su izvele komande 
mesta i područja, tj. vojno-teritorijalni organi i narodni odbori. Moram 
priznati da sam kasnije retko viđao tako organizovan rad na evakuaciji oslobođenih 
gradova, zbrinjavanju i drugim merama.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle oslobođenja Bihaća, 3. krajiška brigada otišla je u sastav 1. 
proleterske udarne divizije. Naš sledeći marš bio je: Bosanski Petrovac — 
Bravsko — Ključ — Sitnica — Mrkonjić Grad — Jajce i dalje u pravcu 
centralne Bosne (ka Tesliću i dolini reke Usore).<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Mirko KECMAN</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="EN-GB"> 
    Svraćao sam posle rata u ovo mesto da se pobliže upoznam sa nekim 
    detaljima. Tako sam doznao, iz zvaničnih podataka Saveza boraca NOR-a 
    Bosanski Petrovac, da je Krnjeuša, koju sačinjavaju četiri sela, paljena 
    tri puta u toku NOB-a. </span><span lang="DE" style="mso-ansi-language:DE">Ona 
    je dala 513 aktivnih učesnika NOB-a, od kojih je 220 poginulo. Pored toga 
    198 meštana palo je kao žrtva fašističkog terora.<o:p>
    </o:p>
    </span></p>
    <p class="MsoFootnoteText"><span lang="DE" style="mso-ansi-language:DE">Selo 
    Vrtoče paljeno je četiri puta. Ono je dalo 263 aktivna učesnika NOB-a, od 
    kojih je 105 poginulo, a 140 palo kao žrtva fašističkog terora. Kada smo 
    kroz Vrtoče prošli meseca jula 1946. godine, na obradi polja nismo mogli 
    videti ni jednog muškarca, već samo žene i manji broj omladinki. Bile su 
    to one iste omladinke i starice koje su u ratu dale sve od sebe i odolele 
    svim mogućim navalama i nasilju neprijatelja, ali sada ih je bilo još 
    manje nego onog dana kada su nas dočekale i ispratile na putu za Bihać, 
    1942. godine.<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoNormal" style="margin-top:6.0pt;text-indent:12.0pt"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" lang="EN-GB" class="MsoFootnoteReference">[2]</span></a><span lang="EN-GB" style="mso-ansi-language:DE"> 
    </span><span lang="DE" style="font-size:
10.0pt;mso-ansi-language:DE">Selo Račić je u toku NOB-a paljeno od ustaša dva 
    puta, dalo je 142 aktivna učesnika NOB-a, od kojih je 52 palo na bojnom<span style="mso-spacerun: yes">&nbsp; 
    </span>polju. </span><span lang="EN-GB" style="font-size:10.0pt">Ustaše i 
    Nemci su pobili 57 nedužnih ljudi pretežno starih i nejakih.<o:p>
    </o:p>
    </span></p>
    <p class="MsoFootnoteText"><span lang="EN-GB">&nbsp;<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_22.htm"><b>Prethodni dokument</b></a></TD>
<TD><a href="31_24.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

