<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_19.htm"><b>Prethodni dokument</b></a></TD>
<TD><a href="40_21.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">KOMUNISTI 
I </span><span lang="DE" style="mso-ansi-language:DE">APRILSKI</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">RAT</span><span lang="HR" style="mso-ansi-language:HR"><o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Komunistička 
partija Jugoslavije dala je svoje vlastito objašnjenje vojnog i političkog 
sloma u aprilu 1941. u dokumentu koji je sastavljen na sastanku partijskog 
rukovodstva u Zagrebu, mjesec dana nakon predaje.<sup>79</sup> Ta interpretacija 
je tim važnija zbog vodeće uloge koju će kratko vrijeme nakon toga preuzeti 
KPJ. Ona naravno nije mislila na dobrobit starog režima i bila je protiv 
Osovine, a njen stav je bio iskreno jugoslavenski. Tako su njeni pogledi, iako 
pristrani, bili sasvim drugačiji od ranije spomenutih grupa ili pojedinaca. Kad 
je KPJ počela aktivno sudjelovati u organiziranju uličnih demonstracija u 
gradovima širom zemlje, u drugoj polovini marta, učinila je to jer se 
protivila sve većem jugoslavenskom približavanju Osovini, a također i zato 
jer je takva aktivnost bila dio njenog sistematskog nastojanja da učvrsti sliku 
o sebi kao o patriotskoj snazi koja je spremna do kraja braniti zemlju. U tom 
svjetlu, kao i u svjetlu komunističke ideologije, treba promatrati »Zaključke«, 
napisane u maju 1941, podrazumijevajući da su imali i specifične političke i 
propagandne ciljeve.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">79 
»Aprilski (zapravo majski, op. ur.) zaključci 1941, savjetovanje Komunističke 
partije Jugoslavije u Zagrebu«, <i>Zbornik DNOR, </i>tom </span><span style="font-size:7.0pt">II</span><span lang="HR" style="font-size:7.0pt;mso-ansi-language:HR">, 
sv. 2, str. 7-23.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Osnovni 
razlog brzog vojnog sloma KPJ vidi u tome, što buržoazija (prvenstveno ona 
srpska kao vladajuća, ali također i ostale) nije uspjela pripremiti zemlju za 
obranu ni vojno, ni politički, ni ekonomski. Velik dio buržoazije stavio se još 
prije invazije u službu neprijatelja da zaštiti svoje klasne interese i, 
djelujući kao peta kolona, dokazao je jasno svoj krajnji defetizam. Nakon 
sloma, svaka je nacionalna buržoazija okrivljavala onu drugu ili je, kao ustaše, 
sebi pripisivala zaslugu za slom, ako je to više odgovaralo njenim političkim 
ciljevima. Srpska buržoazija je za aprilski poraz okrivila hrvatski narod, a 
hrvatska buržoazija krivila je za sva ranija stradanja Hrvata srpski narod. 
Obadvije su tako potkapale moralne temelje buduće jugoslavenske države. U 
svako doba, prije, za vrijeme i poslije vojnog sloma, buržoazija je svoj klasni 
interes stavljala ispred nacionalnog interesa, povezujući se s neprijateljem 
protiv svog vlastitog naroda.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">»Zaključci« 
su također dokazivali da su komunisti u redovima vojske bili odlučni da se 
bore i da su partijsku liniju da se zemlja mora braniti vojnici, podoficiri i niži 
oficiri primili sa simpatijama i spremnošću za borbu, ali su ih u tome spriječili 
viši vojni i civilni vođe koji su bili aktivni petokolonaši ili potpuni 
defetisti. »Zaključci« su optuživali petokolonaštvo koje je uzelo maha od 
samih vrhova pa do dna vojne organizacije u zemlji, s tim da je među višim činovima 
bilo najviše pravih izdajica: </span><span lang="DE" style="mso-ansi-language:DE">Danas</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="HR" style="mso-ansi-language:HR"> svakome jasno, jer se 
svatko mogao uvjeriti u to, da smo mi, komunisti, imali potpuno pravo kada smo 
govorili i pisali o razornom radu pete kolone, kada smo govorili i pisali da 
peta kolona nisu samo frankovci i slična bratija, nego da ona postoji u vladi, 
u generalštabu armije, u državnom aparatu, policiji i drugim državnim 
ustanovama. Mi smo to vidjeli i upoznavali narod, ali je, evo, trebalo ovo teško 
i krvavo iskustvo da se u to uvjere na svoje oči najšire narodne mase. Naši 
vojnici, koji su pošli sa puno elana da brane nezavisnost naroda Jugoslavije od 
imperijalističkih razbojnika sa zaprepašćenjem su se brzo uvjerili da u 
vrhovima armije cvate izdaja i špijunaža, da je sve vješto i sistematski 
pripremljeno, ne za odbranu, već za poraz i kapitulaciju, uvjerili su se da je 
akcija pete kolone u vojsci uzela takvog mana na komandujućim mjestima, da je 
potpuni krah na frontovima bio svakome jasan.<sup>80</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">80 
</span><i><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 9. Za značenje pojma Frankovci vidi Glavu </span><span style="font-size:7.0pt">IV</span><span lang="HR" style="font-size:7.0pt;
mso-ansi-language:HR">, bilješku 39.</span><span lang="HR" style="mso-ansi-language:
HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Propagandna 
linija u tumačenju jugoslavenskih zbivanja u martu i aprilu 1941. u 
kategorijama klasne borbe i klasnih interesa ovdje je vrlo jasna: založiti se 
za izdane mase običnih vojnika i nižih oficira, pokazujući narodnim masama da 
je samo komunistička partija istinski branilac njihovih interesa, te oštro 
kritizirajući političke i vojne vrhove kao vodstva klasnog neprijatelja, buržoazije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prave 
činjenice nisu bile tako jasne. Kao što je KPJ rekla, neke jugoslavenske 
jedinice i mnogi oficiri i vojnici bili su odlučni da se bore, i borili su se, 
uključujući tu praktično cijelo zrakoplovstvo, ali većina trupa nije se 
htjela boriti, prije svega zato što nije imala pravog interesa za održanje 
Jugoslavije kakva je bila u meduratnom razdoblju. Država je bila oruđe 
nacionalnog ugnjetavanja za sve ne-srpske narode u zemlji i nije uspjela učiniti 
ništa značajno da odgovori socijalnim i ekonomskim potrebama velike mase 
ljudi. Niti jedan njen vođa nije bio čovjek kojemu bi obični ljudi potpuno 
vjerovali ili ga slijedili. Štoviše, nitko iz starog rukovodstva ni sam nije 
imao vjere u državu u času kad ju je trebalo braniti, niti je čvrsto vjerovao 
u njeno ponovno oživljavanje nakon što se srušila i bila raskomadana.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
interpretaciji aprilskog poraza koju daje KPJ zanemaruje se činjenica da je 
najočitiji razlog brzog vojnog sloma — neodoljiva nadmoćnost agresorove 
vojne snage. Priznati tu činjenicu značilo bi oslabiti propagandnu liniju, a 
propagandni element bio je, naravno, snažno političko i psihološko oružje 
protiv stranog neprijatelja i domaćih protivnika partije, te sredstvo 
pokretanja i okupljanja masa oko stavova KPJ.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Od 
dolaska Hitlera na vlast, a osobito nakon Sedmog kongresa Kominterne u augustu 
1935, koji je podigao zastavu narodnog fronta protiv fašističke prijetnje, 
zatim tokom španjolskog građanskog rata i poslije njega, jugoslavenski su se 
komunisti, kao i komunisti uopće, žestoko protivili nacistima i talijanskim fašistima 
i njihovim ekspanzionističkim planovima. Ti su planovi bili posebno opasni za 
Jugoslaviju koja je direktno ležala na putu njemačkog i talijanskog nadiranja 
u Podunavlje i na Balkan. Nakon što je Tito 1937. preuzeo rukovodstvo, KPJ je 
počela proces pomlađivanja kako bi bila spremna za predstojeće međunarodne 
krize i vjerojatni rat - za uvjete koji će, prema marksističkoj doktrini, 
pogodovati revolucionarnom djelovanju i preuzimanju vlasti od strane komunističkih 
partija.<sup>81</sup> Ali kako mi je rekao maršal Tito, u razgovoru 4. augusta 
1965, komunista je bila samo šaka, i pratio ih je glas da su anacionalni. Stoga 
je trebalo medu članovima Partije razvijati osjećaj jugoslavenskog patriotizma 
i odlučnost da brane Jugoslaviju od rastuće fašističke opasnosti; samo u tom 
slučaju mogli su se nadati da će preuzeti vodeću ulogu u oružanoj borbi 
protiv neprijatelja u predstojećim uvjetima okupacije, te steći snagu i podršku 
za tu borbu, za svoj dolazak na vlast i revolucionarni preobražaj Jugoslavije u 
komunističku zemlju.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">81 
Vidi Tito, <i>Politički izvještaj </i></span><i><span lang="DE" style="font-size:7.0pt;mso-ansi-language:
DE">CK</span><span lang="HR" style="font-size:7.0pt;mso-ansi-language:
HR"> KPJ </span></i><span lang="HR" style="font-size:7.0pt;mso-ansi-language:
HR">(1948), str. 44-50.<span style="letter-spacing:-.5pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kako 
je vjerojatnost rata bivala sve veća, KPJ se suočila sa slijedećim hitnim 
zadacima: 1) bilo je nužno poboljšati rad tajne partijske organizacije, 
konspirativne metode rada i moral članova, tako da može opstati kao 
revolucionarna organizacija i pod uvjetima rata i okupacije, kada će biti izložena 
još većim progonima nego ranije. 2) Pripremiti rukovodeći kadar za uvjete 
koji će nastati tokom rata i okupacije; ako se budu činile greške to će 
partiju dovesti u krajnju opasnost, ali ako se stari režim slomi i komunisti se 
pokažu kao uspješni organizatori oružanog otpora, ako mobiliziraju 
revolucionarne energije jugoslavenskih masa i politički ih usmjere, tada se pružaju 
neograničene mogućnosti. 3) Nastaviti s politikom Narodnog fronta i tražiti 
još veću podršku masa, jer se tek s masovnom podrškom nekomunista KPJ može 
nadati da će postići svoje ciljeve. 4) Kao disciplinirani član Kominterne KPJ 
treba stajati uz bok svih političkih zaokreta Sovjeta, ali to je ne smije 
spriječiti da jača svoje redove i da se priprema za eventualni napad Osovine 
na Jugoslaviju. 5) Sto se tiče vanjsko-političke orijentacije zemlje, KPJ je 
zagovarala sve jače povezivanje sa Sovjetskim Savezom kao zatočnikom mira. U 
tom smislu dogodila se, zapravo, velika promjena službene politike kad je 
Jugoslavija priznala Sovjetski Savez i uspostavila diplomatske odnose, nadajući 
se da će nekako naći protutežu rastućem njemačkom utjecaju u Jugoslaviji.<sup>82</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">82 
Zaključivanje ugovora o prijateljstvu i nenapadanju, kasno noću 5. </span><span style="font-size:7.0pt">IV</span><span lang="HR" style="font-size:7.0pt;mso-ansi-language:HR"> 
1941, nije poboljšalo vojnu situaciju Jugoslavije. Mjesec dana kasnije (9. </span><span style="font-size:7.0pt">V</span><span lang="HR" style="font-size:7.0pt;
mso-ansi-language:HR">) Sovjetski je Savez, da ne bi kod Hitlera stvorio 
podozrenje, prekinuo je diplomatske odnose s jugoslavenskom vladom u emigraciji. 
Nakon njemačkog napada, sovjetska je vlada ponovno uspostavila odnose s 
jugoslavenskom vladom.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Potpisivanje 
njemačko-sovjetskog pakta u augustu 1939. stavilo je KPJ u nezavidan položaj, 
koji se odrazio i na propagandnu liniju. S jasne antifašističke pozicije, a u 
skladu s odlukama </span>VII<span lang="HR" style="mso-ansi-language:HR"> 
kongresa Kominterne, Partija je prešla na protivljenje imperijalističkim 
ratovima uopće, a posebno na protivljenje bilo kakvom svrstavanju Jugoslavije 
na stranu Francuske i Engleske u njihovom ratu s Njemačkom. Partija je 
nastavila zagovarati promjenu domaće politike u pravcu jačanja Narodnog fronta 
i jače orijentacije prema Sovjetskom Savezu. U skladu s tom linijom održana je 
Peta konferencija KPJ u Zagrebu, u oktobru 1940, koja je formulirala stavove i 
politiku, propagirajući ideju obrane zemlje protiv imperijalističkih napadača.<sup>83</sup> 
Na istoj konferenciji partijsko rukovodstvo je podvrglo oštroj kritici 
propagandnu liniju regionalne partijske organizacije u Crnoj Gori, koja je u 
maju 1940. zastupala demobilizaciju vojnika, odbijanje poslušnosti, i čak 
dezerterstvo. U stvari, četnički su izvori objavili izvode iz takvih letaka 
KPJ, u kojima se od ljudi sposobnih za pušku tražilo da se ogluše na poziv u 
vojsku ako ne žele biti topovska hrana za interese britanskih imperijalista.<sup>84</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">83 
Za Titov izvještaj Petoj zemaljskoj konferenciji vidi </span><i><span style="font-size:7.0pt">Communist</span><span style="font-size:7.0pt;mso-ansi-language:HR"> 
</span></i><span lang="HR" style="font-size:7.0pt;mso-ansi-language:HR">(englesko 
izdanje) br. 1, str. 49-89; a za rezoluciju prihvaćenu na toj konferenciji vidi 
<i>Komunist </i>(srpsko-hrvatsko izdanje) br. 1, str. 100-122. Za Titov izvještaj 
Kominterni krajem maja 1941, o prilikama u Jugoslaviji neposredno prije 
invazije, o toku rata i odgovornosti za brzi slom, te o prilikama prvih pet-šest 
tjedana okupacije, vidi Tito, <i>Vojna djela, </i>I, 11 - 20. Vidi također 
Trgov referat »KPJ i obrana zemlje«, održan na simpoziju u Splitu, </span><span style="font-size:7.0pt">X</span><span lang="HR" style="font-size:7.0pt;mso-ansi-language:HR"> 
1969, koji se posebno bavi razdobljem od 1931. do </span><span style="font-size:7.0pt">IV</span><span lang="HR" style="font-size:7.0pt;mso-ansi-language:HR"> 
1941.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">84 
Za Titovu kritiku propagandne linije crnogorskih komunista, vidi njegov izvještaj 
podnesen na Petoj konferenciji u </span><i><span style="font-size:7.0pt">Communist</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">br. 1, 
str. 69 — 70; za neke izvode iz letaka KPJ, te nekih komunističkih 
antifrancuskih i antibritanskih tekstova prema četničkim izvorima, vidi Vukašin 
Perovič, str. 72 — 75.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ali 
jedna je stvar pokazati da su jugoslavenski komunisti 1940. i početkom 1941. 
bili protiv vlade i da su u jednoj pokrajini izdavali propagandni materijal u 
kojem se rezervisti nagovaraju da se ne odazovu vojnom pozivu, a sasvim je druga 
stvar kriviti ih za slom vojske, kao što je to učinio Živan Knežević kad piše: 
»Uz izdaju hrvatskih ustaša u toku rata, komunisti su svojom aktivnošću 
zabili nož u leđa jugoslovenskoj vojsci koja se uhvatila u koštac sa silama 
Osovine, 6. aprila 1941 .«<sup>85</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Komunisti 
su bili preslabi da bi utjecali na ishod napada na Jugoslaviju na bilo koji način;<sup>86</sup> 
niti su mogli ubrzati, niti odgoditi, a još manje otkloniti slom. Kneževićeva 
optužba, koja pada u vrijeme kad su komunisti dokazivali svoju jakost kao 
revolucionarna snaga otpora, bila je priznanje njihove nove pozicije kao opasne 
prijetnje braniocima starog, monarhističkog režima.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">85 
Živan L. Knežević, </span><i><span style="font-size:7.0pt">Why the Allies 
Abandoned the Yugoslav Army of General Mihailovicb, </span></i><span lang="HR" style="font-size:7.0pt;mso-ansi-language:
HR">dio I, str. 17, iz memoranduma predanog britanskoj vladi 2. </span><span style="font-size:7.0pt">VI</span><span lang="HR" style="font-size:7.0pt;
mso-ansi-language:HR"> 1943, koji je Knežević pripremio u svojstvu šefa 
Vojnog ureda predsjednika vlade.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">86 
Tito, <i>Stvaranje i razvoj jugoslavenske armije, </i>str. 47.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">S 
komunističkog stanovišta, mizerno držanje i skoro trenutni slom vlade i 
vojske u aprilu 1941. mogao se povoljno iskoristiti, jer su svi faktori vlasti u 
zemlji: dinastija, vojska, policija i građanske političke stranke, i srpske i 
one ostale — bili potpuno diskreditirani i/ili u raspadu, ostavljajući 
ogromni politički i psihološki vakuum. Komunistička partija — praktično još 
netaknuta, koja nije bila diskreditirana jer nikad nije imala priliku da učini 
nešto što bi je moglo diskreditirati, koja je znala što hoće i usudila se ići 
za svojim ciljevima usprkos užasnoj razlici snaga — bila je jedina dinamična, 
integrirajuća snaga koja je obuhvaćala cijelu zemlju i jedina snaga sposobna 
da povede oružanu borbu protiv okupatorskih armija i njihovih marionetskih režima, 
a kasnije i protiv četnika kao branitelja starog poretka. Kao takva integrirajuća 
snaga, bila je u stanju da postupno izgradi program političkih i (bar 
implicitno) socioekonomskih reformi, što će joj osigurati stalno rastuću podršku 
među svim narodima Jugoslavije, s kojom će i pobijediti.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Najveći dio propagande KPJ postao je zaista uspješan nakon sloma, a ne 
ranije, dijelom i zbog same brzine sloma. U vojsci je bilo malo pravih 
komunista, i zapravo su članovi KPJ u nekim jedinicama, koje su se zbog ustaškog 
podbadanja pobunile u Hrvatskoj, mirno stajali ne poduzimajući ništa, pa ih je 
kasnije partijsko rukovodstvo kritiziralo. Pored toga što je preživjela rat i 
komadanje zemlje skoro netaknuta - što je činjenica od najveće važnosti - 
Partija je također iskoristila nered da prikupi i sakrije priličnu količinu 
oružja i municije, koju je prikupila od vojske u raspadu. Tako je došla do 
jednog dijela oružja s kojim će nekoliko mjeseci kasnije započeti ustanak. 
Stvarna promjena slike o KPJ u očima javnosti dogodila se kasnije i postupno, 
kao rezultat ogromnih napora i odličnog rukovođenja u borbi protiv okupatora, 
raznih kvislinških snaga i četnika; posredno su joj pomogli politički 
kratkovidni i krajnje krvavi postupci okupacionih vojski i kvislinških režima 
protiv svakoga tko je odbijao da se podvrgne njihovoj vlasti. U tom je smislu 
osobito važna politika KPJ zacrtana u »Zaključcima«, u maju 1941, koji su 
zastupali jedinstvo i bratstvo svih naroda Jugoslavije, te bespoštednu borbu 
protiv stranih neprijatelja i njihovih domaćih pomagača — kao stvar golog 
opstanka.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_19.htm"><b>Prethodni dokument</b></a></TD>
<TD><a href="40_21.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

