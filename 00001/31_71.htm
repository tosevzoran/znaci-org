<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_70.htm"><b>Prethodni dokument</b></a></TD>
<TD><a href="31_72.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">OPKOLJENI 
NA IFSARU</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:18.0pt;line-height:
91%"><span lang="DE" style="mso-ansi-language:DE">Ifsar je 9. IV. bio u magli, 
iz koje je sipala sitna proljetna kiša. Krećući se u pravcu Čajniča, kroz 
šumu i maglu, skoro cijela 2. i 3. četa i delovi 1. čete 2. bataljona našla 
se iza leđa Italijana, a da nismo ni znali kako je do toga došlo. Sa nama nije 
bilo ni jednog člana štaba bataljona, pa su komandir 3. čete Petar Rodić 
Pepa i komesar 2. čete Skakić Milan objedinili komandu nad naše dvije čete. 
Pored nas, na oko stotinjak metara, je prolazio put koji sa Ifsara vodi za Čajniče, 
kojim su Italijani saobraćali. Shvatili smo svoj nezavidan položaj i 
organizovali kružnu odbranu, sa namerom da se pritajimo dok se situacija ne 
razbistri. Verovatno bismo tu poduže ostali da jedna grupa Italijana nije naišla 
pravo na nas. Čuli smo lomljavu granja i njihovo čavrljanje.<o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-ansi-language:DE">Ležao 
sam iza žbuna sa spremnim puškomitraljezom. Pomislio sam da nam je došao 
kraj, ali i nastojao da ostanem smiren. </span><span lang="EN-GB">Drhtavica me 
ipak potresa. To iščekivanje mi je uvek bilo nelagodno, pa čak i onda kad 
znam šta očekujem. A tada zaista nisam znao ni gde sam ni koliko neprijatelja 
dolazi ni ko mi je za leđima. U takvom iščekivanju i grobnoj tišini čuh 
pucanj iz puške koji me je &quot;presekao&quot; po stomaku kao da je ispaljeno 
zrno kroz njega prošlo. Instinktivno sam pritiskao obaraču svog mitraljeza i 
rafal se osuo po šipražju ispred mene. </span><span lang="DE" style="mso-ansi-language:DE">U 
istom momentu zapraštalo je sa svih strana. Više se nije imalo šta čekati.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Komanda 
je usledila da krenemo na juriš. Poskakali smo iz zaklona i ustremili se ka 
putu gde su bili Italijani. Kad sam dotrčao do puta video sam da je zakrčen 
vojnicima i mazgama. I baš tada, u najkritičnijem momentu, kad sam bio na 
svega nekoliko koraka od iznenađenih i ošamućenih Italijana mitraljez mi je 
otkazao. To se do sada nikada nije dogodilo, još manje baš u momentu kad je 
bio najpotrebniji. Nije bilo drugog izbora već da se krene samo napred. Videći 
me kako trčim sa uperenim mitraljezom pravo među njih, Italijani su se 
skamenili: jedni su legali na zemlju, a drugi dizali ruke uvis. </span><span lang="EN-GB">Meni 
pak, nije bilo stalo ni do jednih ni do drugih. Gledao sam da se što pre izvučem 
iz ove situacije. Oni nisu ni pokušali upotrebiti oružje. Čuo sam drugove 
levo i desno od sebe kako gađaju i uzvikuju, a ja sam bio bespomoćan.</span></p>
<p class="MsoNormal"><span lang="DE" style="mso-ansi-language:DE">Nije mi bilo 
svejedno, ali se ništa nije moglo ni izmeniti. Mitraljezom sam udarao po onima 
koji su mi se našli na putu, a preskakao one što su bežali. </span><span lang="EN-GB">Grabio 
sam napred, ne bih li se što pre izvukao iz gužve. Čuo sam ih kako dozivaju 
majku, a i ja sam se svoje u tom momentu setio. Uz put, u magnovenju, zgrabim 
jednog Italijana i povučem ga sobom. </span><span lang="DE" style="mso-ansi-language:DE">Mislio 
sam neće me gađati kad je ovaj uz mene. </span><span lang="EN-GB">On se nije 
opirao. </span><span lang="DE" style="mso-ansi-language:
DE">Trčao je uz mene kao da je &quot;naš&quot;. I kad smo zamakli u šumu, ja 
sam nastavio trčati samo da bih bio što dalje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kad sam zaključio 
da sam podaleko izmakao potražio sam naše. Ubrzo se iskupila povelika grupa, a 
i zarobljenih Italijana je bio priličan broj. Videći da smo srećno izmakli, 
počeli smo se šaliti i na svoj i na račun Italijana. Videći uplašene 
zarobljenike Pepa im kaže:<o:p>
</o:p>
</span></p>
<p class="MsoNormal"><span lang="EN-GB">— Što se tu prenemažete?! Na Drini 
iz bunkera vikali ste &quot;A viva Duče&quot;, a sad &quot;Mama mia&quot;.</span></p>
<p class="MsoNormal"><span lang="EN-GB">Nisu oni njega mnogo razumeli, jer ni 
ono što je na italijanskom rekao nije bilo baš tako razumljivo rečeno, ali su 
zato vadili slike i pokazivali &quot;pikulo&quot;.</span></p>
<p class="MsoNormal"><span lang="EN-GB">Videći da smo mi veseli i da se 
smejemo, naši zarobljenici se takođe počeše ponašati na isti način, govoreći 
nam: &quot;bene partižano&quot;, &quot;bene komunisto&quot;, &quot;mocare 
Musolini&quot;.</span></p>
<p class="MsoNormal"><span lang="EN-GB">Prizor sa Ifsara nikad neću zaboraviti. 
Italijani su bili paralisani našim iznenadnim i smelim naletom. Neki su jaukali 
bilo da su ranjeni, bilo od straha, a mi smo uzvikivali: &quot;Hvataj!&quot;, 
&quot;Udri!&quot;, &quot;Ura!&quot;, takođe više iz straha nego iz stvarnie želje 
da ih &quot;hvatamo&quot;. Razlika je bila samo u tome što oni nisu znali za naše 
stanje i raspoloženje, dok smo mi ipak bili svesni njihovog. Gledao sam i mazge 
kako pogođene metkom skaču uvis, a potom sa ogromnim tovarima padaju na zemlju 
ili beže ne birajući pravac. Šuma je ječala od bombi, rafala, pucnjeva i naših 
uzvika.</span></p>
<p class="MsoNormal"><span lang="DE" style="mso-ansi-language:DE">Dosta 
Italijana je 9. IV poginulo, a velik broj zarobljen, dok nam je ogromni plen pao 
u šake. </span><span lang="EN-GB">Tog dana sam mislio na najgore, a završilo 
se dobro. Tada sam osetio da i u ratu sreća može poslužiti. Samo ispravnost 
mog mitraljeza nisam nikad više prepuštao sreći.</span></p>
<p class="MsoNormal"><span lang="EN-GB">A za pucanj koji me je onako nenadno 
presekao i koji je otkrio naše položaje, ispostavilo se je da je bolničar 1. 
čete, drug Mile Zorić Zuća, meškoljeći se pod teretom nelagodnog osećanja, 
nehotice pritisnuo obarač.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Petar GRBIĆ ŽIKA</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_70.htm"><b>Prethodni dokument</b></a></TD>
<TD><a href="31_72.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

