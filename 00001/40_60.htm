<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_59.htm"><b>Prethodni dokument</b></a></TD>
<TD><a href="40_61.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">GLAVA 
DEVETA</span></h3>
<h3 style="text-indent:10.0mm"><span lang="HR" style="font-size:17.0pt;
mso-ansi-language:HR">Od sloma Italije do bitke za Srbiju</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Neuspjeh 
osovinskih, hrvatskih kvislinških i četničkih snaga da u toku operacije </span><i>Weiss<span lang="HR" style="mso-ansi-language:HR">, 
</span></i><span lang="HR" style="mso-ansi-language:
HR">zimi 1943, unište partizane, označio je početak opadanja četničkog 
pokreta u Jugoslaviji. Za četnike je taj neuspjeh bio osobito bolan, jer su ih 
u odlučnoj fazi te operacije, u bitci na Neretvi, nadvladali njihovi najveći i 
najomraženiji neprijatelji, partizani, koji su okruženje razbili na sektoru što 
su ga držali četnici, potukli ih zatim u nizu uzastopnih bitaka i potisnuli u 
Sandžak i Crnu Goru. Tito, Britanci i Nijemci, svi su shvatili da su 
partizanske pobjede u martu i aprilu značile nepopravljiv vojni poraz četnika. 
Tome je u stopu slijedila još jedna njemačka operacija, </span><i><span lang="DE" style="mso-ansi-language:DE">Schwartz</span><span lang="HR" style="mso-ansi-language:HR">, 
</span></i><span lang="DE" style="mso-ansi-language:
DE">od</span><span lang="HR" style="mso-ansi-language:HR"> sredine maja do 
sredine juna, koja je za cilj imala razoružavanje četničkih snaga u Crnoj 
Gori, hvatanje Mihailovića i njegovog štaba, te uništenje partizanskih trupa, 
Tita i njegovog štaba. Još prije početka ofenzive jedan od najsposobnijih 
Mihailovićevih komandanata, major Pavle Đurišić, izbačen je iz stroja kad 
su on i njegove trupe na području Kolašina s lakoćom zarobljene i razoružane. 
Slična sudbina zadesila je još neke četničke trupe u Crnoj Gori i u jugoistočnoj 
Bosni, a Talijani su pod njemačkim pritiskom, a vjerojatno i iz svojih motiva, 
također razoružali neke crnogorske četnike. Tako je Mihailović, shvaćajući 
da nije sigurno ostati u Crnoj Gori, sredinom maja s oko dvije tisuće četnika 
počeo povlačenje u pravcu Srbije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mihailović 
je sada bio u najnezavidnijem položaju: bio je komandant koji je riskirajući 
suradnju s okupatorom počeo gubiti ne samo podršku svojih saveznika Britanaca, 
nego i perspektivu da bude na pobjedničkoj strani. Kad su Britanci uspostavili 
kontakt s partizanima, najprije u Hrvatskoj u aprilu, a zatim u Crnoj Gori u 
maju, i kad su im počeli slati pomoć, Mihailović je izgubio prestiž kod 
mnogih koji su dotad podržavali njegov pokret. Četničkim nevoljama pridošla 
je u junu i ta, da je pod britanskim pritiskom i zbog neodrživog položaja 
svoje vlade pouzdani Mihailovićev pristaša Slobodan Jovanović bio primoran 
podnijeti ostavku na položaj predsjednika izbjegličke vlade. Proljeće 1943. 
bilo je tako na više načina prekretnica za četnike. Od tog vremena pa nadalje 
oni su neprestano gubili, dok su partizani postajali sve jači.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kapitulacija 
Italije 8. septembra i odlazak talijanskih jedinica iz njihove okupacione zone u 
Jugoslaviji, nije za četnike značio samo gubitak dragocjenog izvora 
snabdijevanja; to je također značilo gubitak vlasti nad velikim dijelom 
seoskih područja u Crnoj Gori, Hercegovini, sjevernoj Dalmaciji, zapadnoj Bosni 
i Lici, gdje su oko godinu i pol četnici vršili tu vlast uz talijanski 
pristanak. Istovremeno su partizani od talijanskog sloma imali velike koristi: 
stekli su kontrolu nad novim velikim teritorijem i zaplijenili su od Talijana 
velike količine oružja i municije i drugih vojnih zaliha, prišlo im je na 
tisuće novih dobrovoljaca (uključujući i neke Talijane), uspostavili su veze 
sa savezničkim snagama u Italiji, i konačno, osjetili su silan moralni polet, 
jer je slom Italije predskazivao i njemački slom.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Od 
ljeta 1943. pomoć zapadnih Saveznika četnicima počela se smanjivati, dok je 
pomoć partizanima, isprva mala, stalno rasla. Uspjesi Crvene armije u borbi 
protiv Nijemaca bili su velika propaganda i politička prednost za partizane i 
prema tome daljnja nevolja za četnike. A krajem novembra, drugo zasjedanje 
AVNOJ-a u Jajcu proglasilo je AVNOJ jedinim predstavnikom jugoslavenskog 
suvereniteta i praktično formiralo privremenu vladu u obliku Nacionalnog 
komiteta oslobođenja Jugoslavije (NKOJ) koja je prethodila kasnijoj 
reorganizaciji zemlje na federalnom principu — poričući pravo izbjegličkoj 
vladi da djeluje u ime naroda Jugoslavije i zabranjujući kralju da se poslije 
rata vrati u zemlju sve dok se ne održe izbori koji će riješiti sudbinu 
monarhije.<sup>1</sup> Time su partizani jasno dobacili svoj izazov četnicima i 
na unutrašnje-političkom i diplomatskom planu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">1 
Za odluke </span><span style="font-size:7.0pt">II</span><span lang="HR" style="font-size:7.0pt;
mso-ansi-language:HR"> zasjedanja AVNOJ-a vidi <i>Zbornik DNOR, </i>tom </span><span style="font-size:7.0pt">II</span><span lang="HR" style="font-size:7.0pt;
mso-ansi-language:HR">, sv. 11, str. 421-435.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Konačno, 
krajem novembra u Teheranu, velika trojica priznala su partizane kao savezničku 
oružanu silu i obećala im poslati svu moguću vojnu pomoć. Nekoliko mjeseci 
kasnije Britanci su povukli svoje službeno priznanje četnika i opozvali svoje 
vojne misije. U maju 1944. prekinuli su i zadnji tračak službene podrške 
Mihailoviću iznuđujući smjenjivanje promihailovićevske Purićeve vlade, a 
time i smjenjivanje Mihailovića s položaja ministra vojske, mornarice i 
vazduhoplovstva, a u augustu Mihailoviću je oduzet i položaj načelnika štaba 
Vrhovne komande jer je Šubašićeva vlada ukinula tu komandu. A zatim je 12. 
septembra i kralj Petar, govoreći narodu Jugoslavije preko BBC-a,u skladu s 
britanskim savjetom »...pozivam sve Srbe, Hrvate i Slovence, da se ujedinite i 
pristupite Narodnooslobodilačkoj vojsci pod maršalom Titom«. Iako nije 
spomenuo ni četnike ni Mihailovića, rekao je upozoravajući: »Svi oni koji se 
oslanjaju na neprijatelja' protiv interesa svog vlastitog naroda i njegove budućnosti 
i koji se ne bi odazvali ovom pozivu, neće moći da se oslobode izdajničkog žiga 
ni pred narodom ni pred istorijom.«<sup>2</sup><o:p>
</o:p>
</span></p>
<span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">2 Za tekst govora kralja Petra vidi Radoje L. Knežević, ur, <i>Knjiga o 
Dra\i, </i></span><span style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
EN-US;mso-bidi-language:AR-SA">II</span><span lang="HR" style="font-size:7.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA">, 
118-119. Kasnije je u ivojim memoarima Petar o ovom govoru napisao: »Osjećao 
sam da ostavljam na cjedilu svoje najbolje prijatelje i da dajem puno priznanje 
grupi koja je iz osnova protiv monarhije i svih demokratskih načela. Sjeme 
diktature bilo je posijano. Bio sam nemoćan da išta učinim« </span><i><span style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:EN-US;
mso-bidi-language:AR-SA">A</span><span style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA"> </span><span style="font-size:7.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
EN-US;mso-fareast-language:EN-US;mso-bidi-language:AR-SA">King</span><span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">'</span><span style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
EN-US;mso-bidi-language:AR-SA">s</span><span style="font-size:7.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
HR;mso-fareast-language:EN-US;mso-bidi-language:AR-SA"> </span><span style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:EN-US;
mso-bidi-language:AR-SA">Heritage</span><span lang="HR" style="font-size:7.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA">, </span></i><span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">str. 162.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_59.htm"><b>Prethodni dokument</b></a></TD>
<TD><a href="40_61.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

