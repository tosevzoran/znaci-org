<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_58.htm"><b>Prethodni dokument</b></a></TD>
<TD><a href="46_60.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext131" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="mso-fareast-language:HR">Partijsko-politički 
rad u Brigadi za vrijeme ofanzive </span><span lang="HR" style="mso-fareast-language:
DE">»</span><span lang="DE" style="mso-ansi-language:DE;mso-fareast-language:
DE">Braun</span><span lang="HR" style="mso-fareast-language:DE">«</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">I 
pored teških borbi, fizičkih napora, nespavanja i gladovanja, većina 
partijskih ćelija u Brigadi održalo je po dva sastanka, sem 1. čete 2. 
bataljona koja se nalazila na obezbjeđivanju ranjenika u bolnici na Papuku. Članovi 
Partije, kandidati, članovi SKOJ-a, prednjačili su u svakoj borbi, a naročito 
za vrijeme borbi na Ravnoj Gori, kada se Brigada probijala iz obruča, u pravcu 
Psunja. U borbama je poginuo svaki četvrti član Partije i svaki treći član 
SKOJ-a. U gotovo nemogućim uslovima, partijske ćelije su održale radne 
sastanke i primile 15 novih članova Partije, koji su se u toku borbe isticali i 
služili za primjer.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Na 
kraju ofanzive u partijskoj organizaciji Brigade bilo je ukupno 170 članova 
Partije, 35 kandidata i 180 članova SKOJ-a. Partijska ćelija Štaba 12. 
brigade održala je dva radna i jedan obrazovni sastanak, na kome je proučavan 
članak Josipa Broza Tita iz »Proletera« broj 16.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a>Na 
vrhu piramide masovnih podviga boraca bili su skojevci, koji su svojom hrabrošću, 
požrtvovanjem odanosti, voljom i nesebičnosti dali pečat ovim borbama. Te 
osobine skojevaca u okviru njihove organizacije su negovane, podržavane i 
podsticane do maksimuma. Skojevci su uvijek bili spremni, kad je trebalo da se 
napadne bunker, da se zalegne za puškomitraljez i otvara vatra sve dok se ne 
izvrši zadatak ili, dok se ne izvuče vod ili četa iz teške situacije ili, 
pak, dok se ne iznesu ranjenici sa vatrene linije.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">Organizacija 
SKOJ-a, za vrijeme ofanzive, izgubila je veći broj svojih članova, jer su se 
skojevci takmičili u borbi i služili primjerom ostalim borcima. Organizacija 
je imala 16 skojevskih grupa, 4 bataljonska i 1 brigadni komitet, sa 180 
skojevaca. Idejno-politički, kulturno-prosvjetni rad i vojnostručno 
obrazovanje u skojevskoj organizaciji bili su organizovani po sektorima. Za tu 
organizaciju bilo je karakteristično da je redovno održala svoje sastanke, na 
kojima je njegovala i razvijala duh revolucionarne kritike i samokritike. U 
odnosu na partijsku organizaciju, skojevska je bila znatno šira i politički 
elastičnija. Skojevci su njegovali i razvijali demokratsku atmosferu i slobodu 
u izražavanju i iznošenju svojih i tuđih nedostataka. U tome su bili ispred 
nekih članova Partije, koji su svojim držanjem i diskusijama izražavali više 
vojničke stavove. U to vrijeme SKOJ je bio najšira i najdemokratskija 
organizacija u Brigadi. Tome je, sa svoje strane, doprinijeo brigadni komitet 
SKOJ-a i njegov sekretar </span><span style="font-size:12.0pt;mso-ansi-language:EN-US" class="Bodytext0">Rudolf</span><span style="font-size:12.0pt" class="Bodytext0"> 
</span><span lang="HR" style="font-size:12.0pt;mso-fareast-language:
HR" class="Bodytext0">Car Zvrčić. Osnovna karakteristika u SKOJ-u bila je 
mladost, borbenost i neprekidna takmičarska atmosfera.</span><span lang="HR" style="font-size:
12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext0">U 
toku ofanzive, zahvaljujući neumornom i nenadmašnom organizatoru Ferdi Miliću 
Špancu, </span><span style="font-size:12.0pt;mso-ansi-language:EN-US" class="Bodytext0">Agitprop</span><span style="font-size:12.0pt" class="Bodytext0"> 
</span><span lang="HR" style="font-size:12.0pt;mso-fareast-language:
HR" class="Bodytext0">Brigade radio je punom parom kao da ofanziva nije ni 
postojala. Oni su održali dva partijska sastanka, a na jednom su čak proučavali 
i nacionalno pitanje Jugoslavije u svijetlosti NOB-a. Tehnika Agitpropa umnožila 
je preko 120 brošura i članaka iz »Proletera« broj 16, kao i članak »Nova 
uloga mlade generacije« od autora Ive Lole Ribara. Pored toga izdat je i novi 
broj brigadnih džepnih novina »Brigadir« broj 8, a radio-vijesti su umnožavane 
svakog dana i dostavljane borcima u četama.</span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title></a><i><sup><span lang="HR" style="mso-fareast-language:HR">45</span></sup><span lang="HR" style="mso-fareast-language:HR">3) 
    Arhiv VII, </span><span style="mso-ansi-language:EN-US;mso-fareast-language:DE">f. 
    </span><span lang="HR" style="mso-fareast-language:HR">NOP-a k 892-A </span><span style="mso-ansi-language:EN-US;mso-fareast-language:DE">reg. 
    </span><span lang="HR" style="mso-fareast-language:HR">br. 29-1/10.</span><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_58.htm"><b>Prethodni dokument</b></a></TD>
<TD><a href="46_60.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

