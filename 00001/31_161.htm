<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_160.htm"><b>Prethodni dokument</b></a></TD>
<TD><a href="31_162.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">KAŽI 
SINU ZA MOJ GROB</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="DE" style="mso-ansi-language:DE">Za 
vreme bitke na Neretvi i Sutjesci nismo znali gotovo ništa o našima, niti oni 
o nama. Ipak smo nakon godinu dana počeli dobijati prve sigurne vesti jedni o 
drugima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Reagovanje ljudi na ono što smo saznali o svojima, komšijama i 
prijateljima bilo je različito. </span><span lang="EN-GB">Najčešće smo slušali 
o potresnim momentima. Borci su ih stojički primali. Bilo je i onih koji se 
nisu mogli uzdržati, a da im ne poteknu suze za poginulim ocem, majkom, bratom, 
pa i celom porodicom.</span></p>
<p class="MsoNormal" style="line-height:91%"><span lang="EN-GB">Držanje Jove 
Puzića na mene je ostavilo posebne utiske. Jovo je dobio prve vesti od porodice 
u oktobru 1943. godine, dok smo se nalazili u okolini Bugojna. Sav uzbuđen, 
radosno je saopštavao drugovima vest koju je dobio iz Drvara.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Mara je rodila sina! Već je veliki. </span><span lang="EN-GB">Rodio se 
dok smo se probijali na Sutjesci.</span></p>
<p class="MsoNormal" style="line-height:91%"><span lang="EN-GB">Na licu oca, 
poznatog junaka i komandanta, zapazio sam nešto što sam tada kao mladić teško 
mogao shvatiti. Zapazio sam i radost i zabrinutost — suprotna osećanja koja 
su se u njemu smenjivala. Dugo sam ga posmatrao, ne razumevajući šta se to 
događa u duši čoveka koji se retko načini oduševljavao, ali koga nikada 
ranije nisam gledao tako zabrinutog. Osećanje roditelja, koje se nakon ove 
vesti probudilo kod Jove, tek sam kasnije mogao shvatiti.</span></p>
<p class="MsoNormal" style="margin-top:8.0pt"><span lang="EN-GB">Sreli smo se 
tih dana kod štaba brigade, kada je promenio jedinicu. Priča mi kako je 
napustio bataljon u kome je proveo dugi period rata i za koga su mu vezane mnoge 
uspomene. Rastao se sa borcima u čiju je snagu neograničeno verovao i čiju je 
ljubav toliko puta osetio. Nije mu bilo lako komandovati jedinicom u koju dolazi 
prvi put, bez obzira što razlike među bataljonima u brigadi gotovo nije bilo. 
Ali, treba se &quot;legitimisati&quot;. Treba pred borcima pokazati vrednost da 
bi ge zadobila njihova ljubav i poštovanje, a za to treba vremena. Međutim, to 
za Jovu nije moglo predstavljati neki problem. </span><span lang="DE" style="mso-ansi-language:DE">Nisam 
mogao verovati da je to razlog njegove potištenosti. </span><span lang="EN-GB">Radilo 
se ipak o nečemu što je nerado govorio. </span><span lang="DE" style="mso-ansi-language:DE">Rekao 
mi je šta ga tišti:<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Neprijatno mi je, ali moram tražiti nekoliko dana odsustva. </span><span lang="EN-GB">Ne 
znam kako će me drugovi razumeti. Sina i Maru moram videti, jer ko zna kada ću 
imati bolju priliku za to.</span></p>
<p class="MsoNormal" style="text-indent:20.0pt;line-height:116%"><span lang="EN-GB">Po 
izlasku iz štaba brigade, sav razdragan, doviknuo mi je:</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Idem na pet dana kući odmah posle akcije! Napiši pisamce svojima!<o:p>
</o:p>
</span></p>
<p class="MsoNormal" style="text-indent:18.0pt"><span lang="DE" style="mso-ansi-language:
DE">Uzjahao je konja i u galopu odjurio na položaje bataljona.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="EN-GB">Dolinom 
Lašve nadirale su jake nemačke snage. 4. i 3. (Jovin bataljon) bili su na 
udaru. Noć se približavala kada su oba bataljona prešla u odlučan napad. 
Brda su odjekivala od eksplozija bombi i granata. </span><span lang="DE" style="mso-ansi-language:DE">Paklena 
vatra trajala je do kasno u noć. Krajišnici su jurišali. Neprijatelj je bio 
prinuđen na povlačenje.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Kasno 
u noć, iz 4. bataljona stigle su prve vesti: napad je uspeo, komandant Radošević 
je poginuo u jurišu... Nešto kasnije, komandant 3. bataljona Jovo Puzić, 
donesen je u brigadnu bolnicu. Teško je kažu ranjen. &quot;Sa osam pogodaka u 
stomak, ne može se živ ostati&quot; — rekli su nam u brigadnom sanitetu.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Na 
nosilima od šatorskog krila, u lokvi krvi, ležao je Jovo noseći se sa mukama. 
Posmatrao sam ga, nemajući snage da ga bilo šta upitam. A kada sam, umesto 
rumenila na licu, zapazio neku čudnu voštanu boju nisam imao snage da se 
savladam. Znao sam da ga ne treba zamarati, da mu je potrebna tišina, pa ipak 
primakao sam se bliže. Pogledi su nam se susreli.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Ćećo, druže, priđi da ti nešto u poverenju kažem — mekim, isprekidanim 
glasom pozvao me je Puzić.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Skupio 
sam poslednju snagu i pribrano prišao da čujem poslednje želje čoveka koga 
sam neizmerno voleo, svestan da će to biti naš poslednji razgovor.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Kako vidiš, teško ću se izvući — izgovarao je reč po reč sa velikim 
naporom, dok ga je u grlu nešto gušilo. — Mari i neviđenom sinu prenesi moj 
poslednji pozdrav... Ako ostane</span><span lang="HR" style="mso-ansi-language:HR">š 
ž</span><span lang="DE" style="mso-ansi-language:
DE">iv</span><span lang="HR" style="mso-ansi-language:HR">, </span><span lang="DE" style="mso-ansi-language:DE">ka</span><span lang="HR" style="mso-ansi-language:
HR">ž</span><span lang="DE" style="mso-ansi-language:DE">i</span><span lang="HR" style="mso-ansi-language:HR">, 
Ć</span><span lang="DE" style="mso-ansi-language:
DE">e</span><span lang="HR" style="mso-ansi-language:HR">ć</span><span lang="DE" style="mso-ansi-language:DE">o</span><span lang="HR" style="mso-ansi-language:
HR">, </span><span lang="DE" style="mso-ansi-language:DE">da</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">su</span><span lang="DE" style="mso-ansi-language:HR"> </span><span lang="DE" style="mso-ansi-language:DE">me</span><span lang="HR" style="mso-ansi-language:
HR"> Š</span><span lang="DE" style="mso-ansi-language:DE">vabe</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">spre</span><span lang="HR" style="mso-ansi-language:HR">č</span><span lang="DE" style="mso-ansi-language:DE">ile</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">da</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">ga</span><span lang="DE" style="mso-ansi-language:HR"> </span><span lang="DE" style="mso-ansi-language:DE">vidim</span><span lang="HR" style="mso-ansi-language:
HR">, </span><span lang="DE" style="mso-ansi-language:DE">zagrlim</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">poljubim</span><span lang="HR" style="mso-ansi-language:
HR">... </span><span lang="DE" style="mso-ansi-language:DE">Ka</span><span lang="HR" style="mso-ansi-language:HR">ž</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">sinu</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">za</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">moj</span><span lang="DE" style="mso-ansi-language:HR"> </span><span lang="DE" style="mso-ansi-language:DE">grob</span><span lang="HR" style="mso-ansi-language:
HR">, </span><span lang="DE" style="mso-ansi-language:DE">mo</span><span lang="HR" style="mso-ansi-language:HR">ž</span><span lang="DE" style="mso-ansi-language:
DE">da</span><span lang="HR" style="mso-ansi-language:HR"> ć</span><span lang="DE" style="mso-ansi-language:DE">e</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">po</span><span lang="HR" style="mso-ansi-language:HR">ž</span><span lang="DE" style="mso-ansi-language:
DE">eleti</span><span lang="DE" style="mso-ansi-language:HR"> </span><span lang="DE" style="mso-ansi-language:DE">da</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">ga</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">vidi</span><span lang="HR" style="mso-ansi-language:HR">... </span><span lang="DE" style="mso-ansi-language:DE">I 
ovaj sat mu predajte, neka ga podseća na mene.<o:p>
</o:p>
</span></p>
<p class="MsoNormal" style="text-indent:19.0pt"><span lang="EN-GB">Stajao sam 
hladan i nepomičan. </span><span lang="DE" style="mso-ansi-language:DE">Nisam 
bio svestan šta se događa oko mene.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Na 
livadi pored raskrsnice puteva, kraj sela Sjenokos, na Rostovu uz sve vojničke 
počasti, Jovo je sahranjen nekoliko dana docnije tmurnog 21. X 1943. godine. 
Sahranjeno je njegovo telo, ali su uspomene na njega ostale da žive zajedno sa 
delima za koja se žrtvovao.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Stevo TRIKIĆ ĆEĆO</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_160.htm"><b>Prethodni dokument</b></a></TD>
<TD><a href="31_162.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

