<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_5.htm"><b>Prethodna strana</b></a></TD>
<TD><a href="248_7.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center"><b><span lang="SR" style="font-size:14.0pt;mso-bidi-font-size:10.0pt;mso-ansi-language:SR">OD 
VINDOBONE DO EMONE<o:p>
</o:p>
</span></b></p>
<p class="MsoNormal" style="text-align:justify;line-height:150%"><b><span lang="SR" style="font-size:14.0pt;mso-bidi-font-size:10.0pt;mso-ansi-language:
SR">&nbsp;<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Posle šest studentskih godina u Beču, trebalo se vratiti u zemlju. Pošto 
je apsolvirao u prvom roku, a posle toga stekao diplomu, otac se vraćao završenog 
posla, dok je majci ostalo još nekoliko ispita. To bi zahtevalo nastavak 
studija u Beču, ili eventualno u Beogradu ili Zagrebu, za što se majka nije 
odlučila. Njihov brak sklopljen u Beču nije bio važeći kod nas, pošto je u 
kraljevini Jugoslaviji obavezno bilo versko venčanje, a gradjanski brak važio 
je samo u Banatu. Otac sa diplomom u džepu i teretom studentskih dugova na 
ledjima, majka u poodmakloj trudnoći, stigoše do Beograda. To je bilo tada 
jedino mesto gde je otac isposlovao preko prijatelja da se obavi venčanje, a da 
majka ipak ne mora da prelazi u drugu veru – Islam. Tako se nadjoše maja 
1927. u Bajrakli džamiji pred imamom Hadžićem koji im obavi sve formalnosti i 
izda dragoceni papir kojim se njihov brak ozakonjuje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kako se vidi iz sačuvanog venčanog lista roditelji su stupili u brak na 
dan 13.maja 1927. pred imamom Bajrakli džamije koji je potpisao dokumenat, a 
zvao se Abdulah Hadžić, uz obaveznu taksu od 2000 dinara. Dva svedoka koja su 
prisustvovala venčanju bili su očevi prijatelji Ferid Abazbegović i Teofik 
Smajlović, zemljaci koji su u to vreme živeli u<span style="mso-spacerun:
yes">&nbsp; </span>Beogradu. Tog Ferida Abazbegovića upoznala sam kada smo 
kasnije dolazili u Beograd – bio je čovek očevih godina, ugladjen i lepog 
izgleda, sa obaveznim šeširom na glavi.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Majka je kasnije ponekad pominjala mesto gde su sklopili brak – 
Bajrakli džamiju u Beogradu. Meni je to zvučalo neobično i kad sam stigla u 
Beograd na studije, ubrzo sam pošla da tragam za tim mestom, što nije bilo teško 
naći, u sred Beograda u Jevremovoj ulici. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Naravno, ja nisam tada mogla znati da je to jedina od ukupno 56 džamija 
koliko ih je bilo u Beogradu u vreme turske uprave, obnovljena 1868. godine u 
vreme kneza Mihaila Obrenovića, kako se tada govorilo „srpskim hlebom“. Rušena 
i paljena za vreme bombardovanja Beograda 1941. mnogo puta popravljana, i 
obnavljana sve do današnjih dana.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Posle venčanja, otac je takoreći sutra dan morao da podje na odsluženje 
vojnog roka i to u Makedoniju, gde se tada išlo najčešće „po kazni“. Služio 
je na bugarskoj granici u mestu Istevnik kod Carevog sela blizu Štipa, ali se 
posle nekog vremena razboleo od malarije koja je u to vreme harala u Makedoniji.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kako se vidi iz vojničke isprave, „bukvice“, otac je stupio na odsluženje 
vojnog roka u poslednjem terminu 19.maja 1927. sa obavezom da služi 14 meseci, 
ali to nije do kraja ostvario, pošto se razboleo od malarije i bio otpušten 
zbog bolesti ranije, faktički posle devet meseci. Otpušten je u činu djaka 
– podnarednika, u službenoj oceni piše da je „vladanja primernog, službu 
vršio dobro, i sa voljom. Sposoban za poslove u svojoj struci. Kažnjavan nije. 
Zaslužuje preporuku“. Iz bukvice se takodje vidi da je 14. februara 1928. 
polagao ispit za čin rezervnog sanitetskog poručnika u Zagrebu u Savskoj 
bolnici u četi br. 594 i u tom činu ostao je do kraja života.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Majka se uputila u Zagreb kod sestre Julijane čiji je muž pukovnik Voja 
Todorović bio sa službom u zagrebačkom garnizonu. U Zagrebu se, već dve 
godine ranije rodila treća tetkina ćerka, Dušica. Sada je teča Voja trebalo 
da zbrine ženinu sestru koja je očekivala porodjaj. Sećam se da je majka pričala 
kako ju je zet Voja vodio svuda sa sobom, pa i na izlete što je ona i pored 
visoke trudnoće dobro podnosila - svi su se čudili kako lako nosi. Majka je često 
spominjala izlete u Jastrebarsko, pa u banju Topusko, u Samobor i drugde. Kad je 
došao trenutak Voja ju je odveo u porodilište u Petrovoj ulici. Trebalo je da 
dodjem na svet istog dana ali se porodjaj protegao na ceo dan i sledeću noć i 
tek sutra dan, tj. 14.avgusta – bila je nedelja – došla sam na svet. Pre 
podne dok se majka previjala i kukala, sa svih zagrebačkih crkava zvonila su 
zvona, a majka je jedva preživela.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Otac je stigao u poslednjem trenutku, tek toliko da kao lekar zamoli dežurnog 
kolegu da preduzme neophodnu manju hiruršku intervenciju, pošto bi se u 
protivnom dete ugušilo. Došla sam na ovaj svet potpuno obamrla i modra, kako 
je majka govorila „kao modri patlidžan“, ali sam prodisala. Istog dana otac 
je poslao telegram Majki u Debrc: „Zaga je rodila zdravo žensko dijete“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Majka se još neko vreme zadržala kod sestre. Sećam se priče o tome 
kako joj je njen zet Voja poklonio haljinu od čiste svile – teget haljina sa 
belim tufnicama koju je celog života pamtila. Voja je bio već na putu da se 
premesti sa porodicom u Šabac, pa je majka krenula s njima na selo kod njene 
majke i tamo se zadržala. Ocu je zbog bolesti bio skraćen vojni rok na devet 
meseci, pa je i on stigao na selo, u Debrc. Sad je trebalo hitno tražiti službu 
i naći odgovarajuće mesto. Mamina rodbina predlagala mu je da se skrasi u Šapcu 
gde se već nastanila tetka Juca s porodicom i gde je mogao da dobije službu, 
ali posle izvesnog kolebanja otac je odlučio da napusti Šabac. U jednom sačuvanom 
pismu koje je uputio Juci on piše i zahvaljuje joj se na pruženoj podršci i 
pomoći, ali naglašava da je za njihov brak najbolje da se odvoje od rodbine, 
kako bi se osamostalili i postali nezavisni. U to vreme očev stariji kolega 
doktor Pavle Gregorić u Zagrebu, predložio mu je da podje u „Dečji dom“ u 
Ljubljani gde bi mogao sebi pribaviti specijalizaciju iz pedijatrije, što je 
otac prihvatio. Tako se roditelji posle Vindobone nadjoše na zapadnoj strani naše 
zemlje – u Emoni. Rad u „Dečjem domu“ doneo je ocu prednost da saradjuje 
sa uglednim pedijatrima doktorom Ambrožičem i doktorom Dragašem. Nadaren za učenje 
jezika, otac je mnogo brže nego majka progovorio slovenački što mu je bilo 
neophodno u kontaktu sa mladim majkama i osobljem u Domu. Savet Medicinskog 
fakulteta „Univerze Kralja Aleksandra Prvega“ u Ljubljani, nostrifikovao je 
bečku diplomu 11.novembra 1929.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Sa stanovišta političkih veza Ljubljana je bila na razmedju Beča i 
Zagreba, tako da su roditelji često odlazili u Zagreb, a u samoj Ljubljani 
stekli su nove prijatelje. Čim je došao u Sloveniju, otac se povezao sa 
doktorom Dušanom Kermaunerom koga je poznavao još iz Beča. On je tada bio 
sekretar ilegalnog Mesnog komiteta KPJ u Ljubljani. Kad sam ga upoznala, negde 
60-ih godina u Beogradu, vrlo rado se sećao saradnje sa ocem za kog je rekao da 
je bio „izuzetno politizovan levi intelektualac“. Kermauner mi je, sem toga, 
posvedočio da je otac 1928/29. pisao članke, koje je on onda prevodio na 
slovenački. Članci su bili objavljeni u radničkom glasilu „Enotnost“<a style="mso-footnote-id:ftn1" href="#_ftn1" name="_ftnref1" title><span class="MsoFootnoteReference">*</span></a>.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U Ljubljani su se roditelji družili u slobodno vreme sa grupom 
progresivnih intelektualaca – istomišljenika, medju kojima su se dobro osećali. 
Po sećanju moje majke bili su to pored Kermaunera, dr Jože Potrč, Bratko 
Kreft, Dragotin Gustinčić i drugi. Kao i u Beču provodili su dosta vremena u 
ljubljanskim kafanama ili negde u parku Tivoli.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za vreme života u Ljubljani, roditelji su stanovali u nameštenoj sobi 
kod stanodavke, gde nisu mogli ni da kuvaju. Po lepom vremenu išli su na izlete 
u okolinu, na reku Ljubljanicu. Otac je vozio pozajmljeni bicikl, pa je i mene 
smeštao na prečku od bicikla, što me je žuljalo i teralo na plač.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Razni politički poslovi odvodili su oca povremeno u Zagreb gde su radile 
mnoge kolege sa studija: dr Miloš Aranicki, dr Paja Gregorić, dr Irma 
Levinger, dr Tošo Car i drugi. Tom prilikom upoznao je i mnoge partijske i 
sindikalne funkcionere, pa medju njima i Josipa Broza, pre nego je on otišao na 
robiju. Sećam se kada se krajem 1941. pojavila nemačka poternica sa slikom 
J.B. Tita, otac je rekao meni i majci: „Ja sam poznavao jednog Broza u 
Zagrebu, ali on je nosio naočare“. Iz tog se moglo videti da otac ni 1941. 
nije znao da je J.B. Tito generalni sekretar KPJ, što nije bilo čudno pri 
strogo ilegalnim uslovima rada.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za vreme šestojanuarske diktature 1929, bili su uslovi za rad ilegalne 
KPJ izuzetno otežani i povezani sa smrtnim opasnostima, pa su se roditelji često 
našli u opasnim situacijama. Kermanuer mi je pričao da je on jednom prilikom 
sklonio tadašnjeg sekretara SKOJ-a Peru Popovića – Agu u našu iznajmljenu 
sobu gde je ovaj sedeo, kako mi je mama pričala, sa pištoljem na stolu, dok 
sam ja cupkala u drvenom krevetcu iza njegovih ledja. Kasnije je ubijen, kao i 
ostala šestorica sekretara SKOJ-a.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Sa početničkom očevom platom mogli su da žive krajnje skromno, pa su 
me zbog toga često slali na selo kod Majke, gde mi je svakako bilo bolje, ali i 
zato da bi oni bili slobodni, što je težnja svakog mladog bračnog para. 
Jedini imetak koji su stekli u Ljubljani bio je odličan drveni krevetac što ga 
je napravio neki dobar slovenački majstor. Spavala sam u njemu sve do moje osme 
godine, a kasnije je služio maminim sestrićima Voji i Saši. Ipak, glavna 
tekovina boravka u Ljubljani bila je osposobljavanje za rad sa decom – nega 
odojčadi, preventiva i dečja zaštita, kao i prosvećivanje majki kroz razna 
savetovališta i kurseve. S tim znanjem otac je mogao da se kvalifikuje za rad u 
bilo kojoj ustanovi dečje zaštite u zemlji. On medjutim nije hteo da se usmeri 
na specijalizaciju iz pedijatrije što bi ga ograničavalo u daljem radu, pošto 
je imao šira interesovanja u medicini. Na kraju, shvativši posle dve godine, 
da je teško naturalizovati se u Sloveniji, odlučio je da napusti Dečji dom. 
Rekao je majci, što je ona često ponavljala: „Idemo mi, Zago tamo gde se 
govori naš srpskohrvatski jezik. Ovde mi nismo dobro došli“. Preko doktora 
Stevana Ivanića iz Higijenskog zavoda u Beogradu, otac je saznao da je upražnjeno 
mesto šefa Dečjeg dispanzera u Tuzli, pa je konkurisao za to mesto, da bi na 
kraju bio primljen. Služba u Dečjem dispanzeru bila je za oca prva prava, ali 
i poslednja služba, gde je proveo od kraja 1929. godine do svoje pogibije u 
februaru 1942. godine. Celih dvanaest i po godina, otac je išao istom stazom do 
radnog mesta. Na toj dužnosti koju je veoma voleo, radio je s velikim 
entuzijazmom i nesmanjenom zainteresovanošću od početka do kraja, mada je 
nalazio vremena i za druga zanimanja u medicini.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U Zagrebu je otac imao mnogo poznanika još iz studentskih dana pošto je 
dva semestra 1923/24. proveo na zagrebačkom sveučilištu, jer nije stigao do 
Beča – da li zbog pasoša ili nedostatka novca. Tek on je tu školsku godinu 
proveo u Studentskom domu u sobi broj 13. Bila je to čuvena soba, pošto se u 
njoj neko vreme nalazila i Redakcija lista „Borba“. Njegovi drugovi iz sobe 
Vule Popadić, Branko Bujić, Dušan Grković i Ljubo Pejović bili su vesela 
družina o kojoj je otac celog života pričao. Doktor Zlata Miler, nešto 
mladja očeva koleginica živo se sećala tih drugova iz sobe broj 13 i mnogo 
decenija kasnije pričala nam je kako je to izgledalo. Ko god bi došao u posetu 
njima četvorici, morao je najpre da prodje nekoliko minuta u smejanju, jer je 
otac negde čuo ili pročitao da je smeh najbolja terapija. Tako je posetilac 
morao da čuje nešto smešno i da se s njima zajedno smeje koju minutu. Posle 
toga nastupali su ozbiljniji razgovori. Otac je bio na Sveučilištu sekretar 
Komunističke studentske frakcije („Kostufra“), pa je kao takav učestvovao 
u zagrebačkom studentskom štrajku koji je završio hapšenjem velikog broja 
studenata. Srećom, izbegao je hapšenje, tako što se pred konjičkom 
policijom, spretno sklonio u neki haustor, pa nije bio uhapšen. O tom 
studentskom štrajku pisalo se kasnije, ali kako nije bio registrovan kod 
policije, očevo učešće nije bilo zabeleženo, sem u sećanju učesnika. 
Svoje drugove sa studija u Zagrebu otac je pamtio, spominjao i uvek ih se rado 
sećao. On je tada upoznao mnoge buduće lekare, ali i političke radnike, levičarske 
intelektualce, sindikalne i partijske funkcionere. Sve ovo je dolaskom u 
Ljubljanu bilo aktuelizovano i ponovo oživljeno, pa je otac odlazeći u Zagreb 
obnovio svoja stara poznanstva i političke veze. Sem toga, neki od kolega bili 
su se zaposlili u Zagrebu, kao na primer doktor Miloš Aranicki kod kojeg su 
roditelji svraćali bilo da se osveže ili okupaju, ili da prenoće, pošto je 
on stanovao u Higijenskom zavodu.<o:p>
</o:p>
</span></p>
<p class="MsoNormal" style="text-align:justify;line-height:150%"><b><span style="mso-tab-count: 1; font-size: 14.0pt; mso-bidi-font-size: 10.0pt; mso-ansi-language: SR" lang="SR">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</span></b><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Odlazeći u Zagreb u raznim prilikama, roditelji su tako išli na sahranu 
Stjepana Radića u avgustu 1928. što je u to vreme bio dramatičan dogadjaj. 
Otac je učestvovao i u nekom poslu oko prelaska Djure Djakovića i Nikole Hećimovića 
preko granice, koji su u raciji tim povodom bili ubijeni od strane žandarmerije. 
Majka je pričala da se te noći kad su ova dvojica poginula, otac vratio kući 
sa povezanom glavom, od vožnje kolima nekim nesigurnim putevima.<o:p>
</o:p>
</span></p>
<p class="MsoNormal" align="center" style="text-align:center;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:
SR;mso-bidi-font-weight:bold">-----------* ----------* -----------<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Moj</span><span lang="SR" style="font-size:14.0pt;mso-bidi-font-size:10.0pt;mso-ansi-language:
SR">e prve slike, istina nejasne i u izmaglici, potiču upravo iz Ljubljane – 
sunčano dvorište naše gazdarice, put na rečicu biciklom, čovek u uniformi 
koji me diže u vis. Bio je to očev brat Muharem koji je služio vojsku u 
Ljubljani. Osim njega u posetu nam je stigla jedino mamina sestra Mica koja je 
uvek našla načina da se približi svojoj omiljenoj sestri. Gde god je 
boravila, Mica je nalazila pravoslavnu crkvu, pa je tako i u Ljubljani odlazila 
nedeljom u crkvu, koju sam ja šetajući s roditeljima zvala „Micina cikva“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>I pored skromnog i oskudnog života u iznajmljenoj sobi, roditelji su se 
rado sećali svog službovanja u Sloveniji. Često je otac, u šali, 
upotrebljavao poneku reč na slovenačkom, na primer „čikobernica“, tj. 
pepeljara, što je mene zasmejavalo. Kad bi se zbog nečeg, tobože ljutio, znao 
je reći: „Permajduš, hudič prekleti!“, što je bila narodna slovenačka 
psovka.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Naročito su se rado sećali druženja sa slovenačkim intelektualcima 
Potrčem, Kreftom, Gustinčićem i Kermaunerom. Mnogo godina kasnije, srela sam 
Gustinčićevu suprugu koja je pamtila roditelje iz tog perioda, a doktor Joža 
Potrč mi je pisao da će staviti na papir svoje sećanje na druženje s ocem, 
ali ga je u tome smrt pretekla.<span style="mso-tab-count:
1">&nbsp;&nbsp;&nbsp;&nbsp;&nbsp;&nbsp; </span><o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR">&nbsp;<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span class="MsoFootnoteReference">*</span></a> 
    <span lang="SR" style="mso-ansi-language:SR">Vidi uvodnike: „Proti Vojaško-fašistični 
    diktaturi – za svobodo zatiranih narodov“, „<b style="mso-bidi-font-weight:
normal">Enotnost</b>“, br.25, od 22.juna 1928.; „Proletariat centralna sila 
    u boju proti hegemoniji i reakciji“, „<b style="mso-bidi-font-weight:normal">Enotnost</b>“, 
    br. 39, od 19.oktobra 1928. i druge članke.<o:p>
    </o:p>
    </span></p>
  </div>
</div>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_5.htm"><b>Prethodna strana</b></a></TD>
<TD><a href="248_7.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

