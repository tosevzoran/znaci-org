<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_33.htm"><b>Prethodni dokument</b></a></TD>
<TD><a href="31_35.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:11.0pt;mso-ansi-language:DE">SA 
</span><span lang="DE" style="mso-ansi-language:DE">2.</span><span lang="DE" style="font-size:11.0pt;mso-ansi-language:DE"> 
ČETOM </span><span lang="DE" style="mso-ansi-language:DE">2.</span><span lang="DE" style="font-size:11.0pt;mso-ansi-language:DE"> 
BATALJONA U BORBI ZA TESLIĆ</span><span lang="DE" style="mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="DE" style="mso-ansi-language:DE">Na 
dan nove 1943. godine pored ostalih jedinica i naš 2. bataljon napadao je Teslić. 
Pre toga trebalo je preći reku Usoru, prugu i cestu Teslić — Doboj pored 
samog grada, gde je neprijatelj poseo položaje kao spoljnu odbranu grada. 
Bataljon je krenuo u koloni ka drvenom mostu na Usori. </span><span lang="EN-GB">Do 
njega vodi seoski kolski put. </span><span lang="DE" style="mso-ansi-language:DE">Na 
čelu kolone je 2. četa.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Komandir čete Dragija Dumić određuje moju desetinu u prethodnicu. To je 
prva akcija u koju krećem kao desetar, jer sam na tu dužnost određen pre par 
dana, dok smo se nalazili u selu Čečavi. </span><span lang="EN-GB">Razume se, 
nastojao sam da opravdam to poverenje.</span></p>
<p class="MsoNormal" style="line-height:91%"><span lang="EN-GB">Izdvajamo se iz 
čete i ubrzavamo pokret. Na čelu smo Dragutin Bego i ja. Odmah iza nas puškomitraljezac 
Sava Grubor, njegov pomoćnik Đoko i ostali iz desetine. Noć je. Sneg je 
napadao već je skoro do kolena, ali nije uticao na brzinu kretanja. Naprotiv, 
omogućava nečujno prilaženje reci. Naša artiljerija i minobacači tuku preko 
nas onu stranu obale reke Usore, a naročito mesta oko prelaza. Razvijamo se u 
strelce, jer trpimo puščanu vatru i po koji mitraljeski rafal. Na stotinak 
metara pred mostom zastajemo i osluškujemo. Ništa naročito ne primećujemo, 
sem po koji neprecizan rafal sa železničke pruge. I naša artiljerija je 
prekinula vatru.</span></p>
<p class="MsoNormal" style="line-height:91%"><span lang="EN-GB">Za nama je ceo 
bataljon i stiže veza da idemo brže. Koristeći snežni pokrivač, nečujno 
prilazimo mostu. Bez zadržavanja najvećom brzinom pretrčavamo preko njega na 
drugu stranu reke. Zauzimamo rovove; osim dva ranjena domobrana, koje je našao 
Bego u jednom rovu, ostali rovovi bili su prazni. Očito je da su domobrani 
pobegli zbog dejstva naše artiljerije. </span><span lang="DE" style="mso-ansi-language:
DE">Dajući znak trubom, Bego je oglasio da je prelaz slobodan.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Produžili smo 
pokret i sa 2. četom, uz neznatan otpor, brzo ovladali prugom i cestom. Po 
prelazu pruge bataljon se razvio u tri kolone i sa istočne strane nastupa ka 
gradu. Naša 2. četa, koja je sačinjavala levu kolonu, kretala se dosta teškim 
i ispresecanim terenom.</span></p>
<p class="MsoNormal" style="line-height:91%"><span lang="EN-GB">I dalje sam sa 
desetinom u prethodnici, na oko 300 metara od glavnine čete. Sa četom je 
Nikola Vojvodić, zamenik komandanta bataljona. Sneg i dalje pada i uz neznatne 
napore savlađujemo šumovite kose čije se zapadne padine spuštaju prema Tesliću. 
</span><span lang="DE" style="mso-ansi-language:DE">Oprezno izlazimo na jedan 
proplanak. </span><span lang="EN-GB">Na stotinak metara primećujemo grupicu kuća. 
Kućice se jasno ocrtavaju na horizontu prema osvetljenom gradu. Koristeći 
ogradu, neosetno se približavamo na domak kuća. Legnemo u sneg i osmatramo. 
Zagledam bolje, i primetim prema horizontu siluetu čoveka, kreće se između kuća. 
U tom trenutku stiže Vojvodić i komandir čete Draginja Dumić. </span><span lang="DE" style="mso-ansi-language:DE">Videći 
da smo zastali, Vojvodić šapatom pita šta ima novo. </span><span lang="EN-GB">Rekoh 
mu za primećeno lice i on ga brzo uoči. Odmah je odlučio da mu se nečujno 
privuče i s leđa napadne i zarobi. Zatim naredi: &quot;Za mnom!&quot;</span></p>
<p class="MsoNormal" style="margin-top:1.0pt;line-height:91%"><span lang="EN-GB">Priđosmo 
neopaženo, na svega desetak metara. Vojvodić pokaza rukom da legnemo, a on još 
korak-dva i kao panter skoči i uhvati stražara. Ovaj ogrnut šatorskim krilom, 
verovatno tako nešto nije ni slutio. Očito iznenađen i uplašen, drhtavim 
glasom, skoro kroz plač, reče da je domobran. &quot;Koga čuvaš&quot;, upita 
šapatom Vojvodić. &quot;Vojsku&quot; odgovori on.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Moja desetina već je blokirala kuću i štalu. &quot;Koliko unutra ima 
vojnika&quot;, nastavlja sa pitanjem Vojvodić. &quot;Ima 16 domobrana sa dva puškomitraljeza 
i ...&quot; — zamuckujući odgovara stražar. &quot;Vidiš da ste opkoljeni, 
pozovi starešinu da izvede vojsku&quot;. Stražar je pošao u kuću, pozvao 
starešinu koji je izlazeći na vrata dao pištolj i opasač. </span><span lang="EN-GB">Zatim 
su to učinili i ostali domobrani.</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Za 
kratko vreme stigla je i četa. Nakon uzimanja kraćih podataka od zarobljenika, 
produžili smo prema gradu. Sada u manjim kolonama, da bi se na samoj periferiji 
razvili u strelce. U toku nastupanja i ostale čete su zarobile po nekoliko 
desetina neprijateljskih vojnika, tako da je te večeri bataljon (prema izveštaju 
štaba) zarobio oko 80 neprijateljskih vojnika i 2 oficira; zaplenio 60 pušaka, 
8 puškomitraljeza, 1 bacač, 4 mašinke i veće količine municije i druge 
opreme.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Na periferiji 
grada razvila se oštra borba. </span><span lang="DE" style="mso-ansi-language:DE">Ja 
sam u prvom jurišu bio ranjen. Zbog pristiglog jakog pojačanja neprijateljskom 
garnizonu, te noći grad nije zauzet i naše jedinice su se povukle na prvobitne 
položaje.<o:p>
</o:p>
</span></p>
<span lang="DE" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
DE;mso-fareast-language:EN-US;mso-bidi-language:AR-SA">Jovo GRUBOR</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_33.htm"><b>Prethodni dokument</b></a></TD>
<TD><a href="31_35.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

