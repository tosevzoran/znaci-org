<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_34.htm"><b>Prethodni dokument</b></a></TD>
<TD><a href="31_36.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">OSTA 
RADE ĆURGUS BEZ OBE RUKE</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:8.0pt;line-height:91%"><span lang="DE" style="mso-ansi-language:DE">Četa 
Marka Jokića zapravo 1. četa 3. bataljona sprema se za pokret. Kuda? U borbu 
za oslobođenje Teslića. Pravac napada je određen sa jugozapadne strane.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Primili smo 31. 12. rano večeru, koja je bila obilna. Bogata su sela oko 
Teslića pa smo mogli dobro nahraniti borce.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Rade Ćurgus je tražio dodatak i čvrsto stezao porciju u svojim snažnim 
rukama.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Šta je s tobom Rade — govorio sam mu. — Ti nešto puno jedeš. Da 
se nisi uplašio?!<o:p>
</o:p>
</span></p>
<p class="MsoNormal"><span lang="EN-GB">On se veselo i bezazleno nasmeja i 
dodade:</span></p>
<p class="MsoNormal" style="line-height:91%"><span lang="EN-GB">— Ima hrane 
dosta, i ostaće je, pa zašto da to kuvari prosipaju.</span></p>
<p class="MsoNormal" style="line-height:91%"><span lang="EN-GB">Rade nije bio od 
onih koji prvi trče kazanu. </span><span lang="DE" style="mso-ansi-language:DE">Naprotiv, 
uvek je bio poslednji. On je uvek brinuo da li su omladinci Bucalo, Kecman i 
ostali dobili hrane, govoreći: &quot;Lako je za mene, imam ja i snage i godina, 
treba ove naše dečake nahraniti&quot;. Sada je jeo više nego inače, jer je 
hrane bilo u izobilju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kada je bila 
pri kraju večera, ja mu dobacim:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ima u Tesliću dosta ustaša, biće gužve. — Kada Rade ču reč 
&quot;ustaša&quot;, nešto se u njemu pobudi, stegnu porciju onim svojim snažnim 
rukama i pogleda puškomitraljez. Taj pogled govorio je jasno da on neće 
pustiti iz ruku puškomitraljez dokle god postoje ustaše i drugi neprijatelj u 
našoj zemlji.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nisam video u brigadi borca koji je tako mrzeo ustaše kao Rade Ćurgus. 
Jednom u razgovoru o domobranima i četnicima, govorio mi je:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ja domobrane i četnike ne smatram nekom vojskom. To je za mene šaka 
smrznutog jada. Domobrani po celu noć pucaju, boje se i zeca i žaba i stalno 
im je zima, a oni kožunari i šubaraši — četnici, da su kakva vojska ne bi 
pravili savez sa Pavelićem ...<o:p>
</o:p>
</span></p>
<p class="MsoNormal" style="line-height:116%"><span lang="DE" style="mso-ansi-language:
DE">Nemci i ustaše su bili odabrana &quot;roba&quot; za puškomitraljez Rada Ćurgusa. 
Ustaše je nazivao besnim zverovima. Oni su u njegovim očlma bili gori od crnog 
vraga iz Biblije. Nikada mu nije bilo dosta borbe sa ustašama.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Oči 
su mu bile užarene, kada bi se povela reč o ustašama, pa produžujući dalje 
razgovor, on dodade:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ja se nikada ne umorim kada je borba sa ustašama, a domobrani i četnici 
me zamaraju.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Zaista, kada je borba sa ustašama, Radu Ćurgusa porcija i hrana nikada 
nisu interesovali. Tada mu je bila važna samo municija za njegov puškomitraljez.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Služio je vojsku 1937. godine, kao graničar. Bio je vešt i iskusan 
vojnik, ali je izbegavao da bude starešina. Želeo je da bude samo puškomitraljezac 
i da ratuje sa ustašama i Nemcima. Svoj puškomitraljez nije ispuštao iz ruku. 
Na maršu su borci drugih odeljenja na smenu nosili puškomitraljez, pomažući 
na taj način puškomitraljescu, da se ne bi zamorio i da bi bio u borbi stalno 
spreman i odmoran. Rade nije dao da ga smenjuju, nego je sam stalno nosio svoj 
puškomitraljez, pa čak i dobru količinu municije, koju je trebalo da nose 
njegovi pomoćnici.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Neka 
municije kod mene, to je najsigurnije — govorio je on.</span></p>
<p class="MsoNormal" style="line-height:91%"><span lang="EN-GB">Bacio je posle 
večere porciju starom kuvaru Đuri, okrenuo se veoma brzo i doviknu Toši Bjeliću:</span></p>
<p class="MsoNormal" style="text-indent:19.0pt"><span lang="DE" style="mso-ansi-language:
DE">— Daj de, ima li, da zapalimo?<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Ima u Tesliću — nasmeja se Tošo ali mu brzo dade kutiju da zamota cigaretu.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Rade 
pogleda u Tošinu čuturicu i, da bi mu odgovorio punom merom, reče:<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Napunićemo je u Tesliću ljutom, ali pazićemo da nas ne vidi zamenik komesara 
čete Kecman.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Kad 
se ja umešah u razgovor i dobacih — A komandir Marko i komesar Milanko? — 
Oni obojica mahnuše rukom, nasmejaše se, a Tošo dodade:<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Lako je sa Markom i Milankom, shvataju oni svoga Radu i Tošu.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Ova 
dva hrabra borca neobično su se volela. </span><span lang="EN-GB">Stalno se šalila 
između sebe i smejala ...</span></p>
<p class="MsoNormal" style="text-indent:20.0pt;line-height:91%"><span lang="EN-GB">Noć 
se približavala. </span><span lang="DE" style="mso-ansi-language:DE">Četa je 
krenula na zadatak. Bilo je hladno. Novi sneg je počeo da pada, a starog je 
bilo do kolena i škripao je pod našim nogama. Magla je prikrivala zvezdano 
nebo. </span><span lang="EN-GB">Uz put na maršu pričao sam sa Radom Ćurgusom. 
Razgovarali smo o našem komandiru čete Marku Jokiću, koga je Rade veoma mnogo 
voleo i cenio. Nije bio na njega ljubomoran čak ni zbog Smilje koju su obojica 
simpatisala. </span><span lang="DE" style="mso-ansi-language:DE">A nama se činilo 
da je Smilja više volela Marka.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Približili 
smo se bunkerima koji zatvaraju ulaz u Teslić. Drugi vod dobio je zadatak da 
likvidira bunkere. Borba je počela. Odjekivali su rafali puškomitraljeza sa 
obe strane. Rade Ćurgus spremao se da baca bombe u bunker. On je gađao ustaše 
čas sa puškomitraljezom, čas je bacao bombe. Jednog nesrećnog trenutka 
eksplodirala je bomba u rukama Rade Ćurgusa, odbila mu obe ruke do ispod lakata 
i raznela desno oko.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Bio 
sam blizu Rada. </span><span lang="EN-GB">Težak je to bio prizor. Izvukli smo 
ga u zaklon i ukazali mu pomoć. Na mestu eksplozije bombe sneg je nestao, 
vazduh je mirisao na barut i junačku krv Rada Ćurgusa.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Iznenadio 
sam se kada u Radovom drugom i nepovređenom oku nisam primetio suzu, ni jauk u 
njegovom glasu. Mržnja prema ustašama nadvladala je u njemu bol i suze. Umesto 
krika od bola, Rade se zadovoljavao jaukom ustaša u bunkerima gde su 
eksplodirale poslednje bombe bačene njegovim snažnim rukama.</span></p>
<p class="MsoNormal" style="text-indent:15.0pt"><span lang="EN-GB">Na putu za 
brigadni sanitet Rade je govorio drugovima:</span></p>
<p class="MsoNormal" style="text-indent:14.0pt;line-height:91%"><span lang="EN-GB">— 
Još ću ja tući ustaše. Drugovi će meni dati teški miraljez, pa ću ja ovim 
patrljkom — pokazujući ostatke desne ruke — pritiskivati njegovo dugme koje 
oslobađa zatvarač, i<span style="font-variant:small-caps"> </span>onda ... 
redenik se pomiče, meci fijuću, a ustaše mrtve padaju. Redenik ću puniti 
samo svetlećim mecima, pa ću moći nišaniti i na levo oko.</span></p>
<p class="MsoNormal" style="text-indent:14.0pt;line-height:91%"><span lang="EN-GB">Kako 
je mnogo pušio, Rada kao da je sada najviše brinulo kako će zavijati 
cigaretu.</span></p>
<p class="MsoNormal" style="text-indent:14.0pt;line-height:91%"><span lang="EN-GB">— 
Tošo je daleko od mene, a on bi to činio sigurno umesto mene — govorio je 
onako teško ranjen.</span></p>
<p class="MsoNormal" style="text-indent:14.0pt;line-height:91%"><span lang="EN-GB">— 
Glavno je da ti ozdraviš, da mi oslobodimo što pre našu zemlju, a onda će 
biti gotovih cigareta — tešio ga je njegov brat od strica Ljubiša.</span></p>
<p class="MsoNormal" style="text-indent:14.0pt;line-height:91%"><span lang="EN-GB">Brzo 
smo ušli u Teslić, ali u našoj četi, u drugom vodu, nije više bio Rada Ćurgusa. 
Bili smo svi tužni — svi smo ga žalili. </span><span lang="DE" style="mso-ansi-language:
DE">Odnet je u bolnicu, da bi zatim stradao sa ranjenicima u bici na Neretvi.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Đuran KOVAČEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_34.htm"><b>Prethodni dokument</b></a></TD>
<TD><a href="31_36.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

