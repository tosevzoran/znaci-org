<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_7.htm"><b>Prethodni dokument</b></a></TD><TD><a href="4_14_1_9.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 8</strong></p>
<p align="center"><strong>TELEGRAMI ŠTABA DRAŽE MIHAILOVIĆA UPUĆENI IZBEGLIČKOJ KRALJEVSKOJ VLADI U VREMENU OD 7. DO 10. OKTOBRA 1941. GODINE</strong><sup>1</sup></p>
<p align="center">Prilog I<sup>3</sup></p>
<p align="center">FOLLOWING RECEIVED FROM YTHS AT 0335 GMT 8300 KCS YUGOSLAVLEGATION STOP<sup>4</sup></p>
<p>Jugoslovenska vojska u zemlji postoji stop Njome komanduje pukovnik
  Draža Mihailović stop Narod željan borbe stop Nemamo ni najpotrebnijih
  sredstava stop Za sada borimo se samo puškom i bombom stop<sup>5</sup> Nemci su uplašeni stop Neznaju šta da
  rade stop Ipak čine velike svireposti stop Opkolili smo Valjevo<sup>6</sup> već
  više dana stop Ka Kragujevcu i Kraljevu nadiremo<sup>7</sup> stop Neprijatelj u
  aviaciji oskudan prema nama ipak nadmoćan stop Aerodromi u Preljini,
  Čačku i Požezi spremni stop Naš štab na Suvoboru stop Na celoj
  oslobođenoj teritoriji nigde nema neprijatelja sem kao zarobljenika
  stop U Sandžaku Italijani sa vrlo slabim moralom stop U Bosni samo se
  ustaše bore dok hrvatski vojnici beže stop<sup>8</sup> Nemci jakim snagama drže
  samo dolinu Morave dok ih po ostalim garnizonima zapadno od nje
  opkoljavamo i hvatamo stop Skoro sve pruge i puteve smo porušili stop
  Ustaši su čuda napravili od Srba stop Ni zverovi nisu im ravni, ali
  odpočeli smo da im vraćamo<sup>9</sup> stop Narod bi srećan bio da vidi prvu pomoć
  saveznika stop Devetog biću u Požezi stop Mogu doći na referisanje,
  pošljite avion stop Potpukovnik Pavlović stop</p>
<p align="center">ENDS QRX 0500 GMT STOP MESSAGE TO YTHS TRANSMIT-TED AT 0308 GMT.<sup>10</sup></p>
<p align="center">PORTISHEADRADIO<sup>11</sup>.....</p>
<p align="center">M.P.<sup>12</sup></p>
<p align="center">TELEGRAM</p>
<p align="center">Prilog II</p>
<p align="center">FOLLOWING RECEIVED FROM YTHS AT 0537  GMT  ON 8200 KCS STOP YUGOSLAV LEGATION LONDON<sup>13</sup></p>
<p>Istočna Bosna slobodna do Sarajeva stop Borbe vodimo na Palama stop
  Ustanak dignut u Majevici stop<sup>14</sup> Zapadna Srbija slobodna do linije
  Stragari Milanovac Čačak Ivanjica sve zaključno Imamo neprijateljskih
  zarobljenika stop Valjevo Kraljevo držimo opsednuto stop<sup>15</sup> Očekujemo
  porudžbinu stop Vrlo je hitno stop I kum (Potpukovnik Drag. Pavlović)
  58 stop</p>
<p align="center">QRX 1700 GMT 7TH.ENDS- O:C PORTISHEADRADIO &#8212; TELEPRINTED AT 11.05   7.10.41  (DMS)<sup>16</sup></p>
<p align="center">M.  P.</p>
<p align="center">TELEGRAM</p>
<p align="center">Prilog III</p>
<p>Primljen 9. oktobra u 17.20 časova Portisheadradio, YTHS at 1720 GMT 8200 KCS.</p>
<p>Bacajte nam oružje, municiju, novac na Suvobor&#8212;Ravna gora. Šaljite
  avijaciju da narod vidi. Avioni mogu sletati na slobodne aerodrome,
  naročito povoljna Požega.<sup>17</sup> Pavlović</p>
<p align="center">M.P.</p>
<p>0524.</p>
<p align="center">TELEGRAM</p>
<p align="center">&nbsp;Prilog IV</p>
<p>Primljen 10. oktobra 1941. popodne, Portisheadradio, AGF</p>
<p>Borbe vodimo na sve strane. Ugled vlade zahteva hitno nužnu traženu potporu. Mihajlović.</p>
<p align="center">M. P.</p>
<p align="center">TELEGRAM<sup>18</sup></p>
<p align="center">&nbsp;Prilog V</p>
<p>iz Crne Gore primljen 10. X 1941.</p>
<p>Sa štabom slobodnih narodnih trupa Crne Gore nalazimo se u Radovču, 17 kilometara od Podgorice.</p>
<p>13. jula otpočeo je gerilski rat i uzeo je karakter revolucije
  gotovo u celoj Crnoj Gori. Pomoću nemačkih trupa Italijani su uspeli da
  ponovo osvoje varoši i sela.</p>
<p>Ovaj rat nosi izgled narodnog oslobođenja i u vezi je sa ostalim
  gerilskim ratovanjem u Jugoslaviji. Ovaj pokret potiče jedino od
  organizovanih anti-okupacionih trupa čiji broj iznosi 5000 ljudi i na
  slučaj revolucije uvećaće se na 80.000. Organizacija crnogorske vojske
  je dobra.</p>
<p>Vrše se pripreme za novu akciju na široj osnovici. Potrebno je
  poslati puške, mitraljeze, municiju, bacače bombi, laku artiljeriju,
  bombe i eksploziv. Sada je najveća potreba za nepromočivom odećom i
  novcem u lirama ili dolarima.</p>
<p>Crna Gora služi jednovremeno kao osnovica za snabdevanje za slične
  akcije u Hercegovini i Sandžaku, gde uopšte ne raspolažu oružjem.</p>
<p>Niko neće da menja dinarske novčanice preštamplirane natpisom &#187;lira&#171;, kao i albanski novac za metalno zvečeće dinare.</p>
<p>Italijani popisuju sve predmete od vune i sličnih prediva. Teško je
  dobiti hranu i štof. Italijani su prinuđeni da dele narodu već sada
  rezerve prikupljenje za 1942. godinu.</p>
<p>Vojvoda Dule Dimitrijević<sup>19</sup> došao je k nama iz Petrovca.</p>
<p>Italijani su obavešteni o pripremanoj akciji duž cele zemlje, jer su patrole duž obale pojačali poslednjih deset dana.</p>
<p>Ima 3 italijanske divizije u Crnoj Gori.<sup>20</sup> Jedan bataljon je u
  Petrovcu. Narod je ubeđen u pobedu saveznika. Na čelu pokreta su
  univerzitetski profesor Milovan Đilas<sup>21</sup> i kapetan Arso Jovanović.<sup>22</sup></p>
<p align="center">M. P.</p>
<br>
<b class=medtxt><p><sup>1</sup> Original  (pisan  na  mašini,   ćirilicom)   u  Arhivu  VII,  AEV,   k. 162, reg. br. 6-1/1.</p>
<p><sup>2</sup> i <sup>3</sup> Tačkicama je obeležen tekst Pomoćnog memoara
  Predsedništva vlade Kraljevine Jugoslavije od 11. oktobra 1941.
  Britanskoj vladi. U Memoaru, između ostalog, piše: da su telegrami
  primljeni &#187;poslednjih četiri dana od istaknutih oficira jugoslovenske
  vojske koji vode gerilski rat tamo&#171;; da je za njihovu &#187;uspešnu borbu i
  život&#171; potrebno da britanska vlada što pre uputi (avionima i
  podmornicama) pomoć u borbenim i materijalnim sredstvima i da se &#187;odmah
  donese odluka i što pre izvrši iskrcavanje britanskih trupa na
  Balkanu&#171;. Telegrami koje redakcija objavljuje dati su kao prilozi I do
  V uz taj memoar.</p>
<p><sup>4</sup> Prevod sa engleskog (dalje: prevod): &#187;Sledeće primljeno od YTHS u
  03.35 po Griniču na 8300 kiloksila. Jugoslovenskom predstavništvu&#171;. &#8212;
  YTHS je pozivni znak za rad radio-telegrafijom koji je, po međunarodnoj
  raspodeli pozivnih znakova pre rata, pripadao jednom od plovnih
  objekata Kraljevine Jugoslavije. &#8212; O datumu uspostavljanja radio-veze
  između Štaba D. Mihailovića i izbegličke kraljevske vlade ima više
  verzija. Prema Dražinoj izjavi na suđenju, radio-veza je ostvarena 26.
  septembra 1941 (Stenografske beleške, str. 128). U elaboratu britanskih
  obaveštajnih organa o četničkoj delatnosti april 1941 &#8212; jul 1944. stoji
  da je D. Mihailović avgusta 1941. &#187;uspeo da uspostavi radiovezu sa
  Britancima&#171; (Arhiv VII, Ča, k. 240, reg. br. 4/1, stav 9). Prema drugim
  izvorima, veza je uspostavljena polovinom septembra 1941. pomoću
  radio-stanice koja je u tu svrhu izrađena po naređenju Draže
  Mihailovića. Ta radio-stanica je više dana, otvorenim tekstom,
  emitovala sledeću poruku: &#187;Živan Knežević, potpukovnik, London. Javi se
  lično preko radio Londona. Slušamo te svakog dana. Hitno je. Tvoj kum
  Drago, 50 klasa&#171;. (Živan Knežević i Drago, tj. Dra-goslav Pavlović,
  bili su pitomci 50. klase vojne akademije i venčani kumovi). Tu poruku
  je uhvatio jedan britanski brod i predao britanskoj radio-službi.
  Kasnije je izvršena provera identiteta korespondenata putem pitanja i
  odgovora o događajima koji su mogli biti poznati samo Kneževiću i
  Pavloviću, nakon čega je radio-veza počela da funkcioniše 25. septembra
  1941 (Radoje Knežević, Knjiga o Draži, sveska prva, 1941&#8212;1943, Vindzor,
  Kanada &#8212; dalje: Knjiga o Draži, I, str. 182 i 183).</p>
<p><sup>5</sup> Oružanu borbu protiv okupatora i kvislinga 1941. nije
  organizovao Draža Mihailović niti oficiri vojske Kraljevine
  Jugoslavije; oružanu borbu je, u leto 1941, organizovala KPJ i na
  širokoj političkoj platformi razvila opštenarodni rat. Odluku o tome je
  doneo Politbiro CK KPJ 4. jula 1941. Opširnije o tome, vidi dokumente
  iz 1941. objavljene u Zborniku NOR-a, tom I&#8212;IV; Oslobodilački rat, knj.
  1, str. 39&#8212;115. &#8212; O formiranju četničkih jedinica i njihovom &#187;učešću&#171; u
  borbi protiv neprijatelja, vidi dok. br. 2, nap. 7.</p>
<p><sup>6</sup> Valjevo je tada bilo blokirano od Valjevskog NOPO i
  četničkih odreda poručnika Ratka Martinovića i prote Vlada Zečevića
  (Zbornik NOR-a, tom II, knj. 1, str. 76 i 88; Oslobodilački rat, knj.
  1, str. 52&#8212;58; dr J. Marjanović, Ustanak u Srbiji, str. 249&#8212;257).</p>
<p><sup>7</sup> Kraljevo je tada bilo pod blokadom partizansko-četničkih
  snaga kojima je rukovodio partizansko-četnički Operativni štab za napad
  na Kraljevo (formiran početkom oktobra 1941. na osnovu sporazuma između
  VŠ NOPOJ i Štaba D. Mihailovića, a sačinjavali su ga: Ratko Mitrović i
  Momčilo Radosavljević Mole, komandant i komesar Čačanskog NOPO, i
  major Radoslav Đurić i kapetan Jovan Deroko, četnički predstavnici). Partizansko-četničke snage su, oktobra 1941, više
  puta bezuspešno napadale neprijateljski garnizon u Kraljevu. Opširnije
  o tome, vidi Zbornik NOR-a, tom I, knj. 1, dok. br. 293; tom II, knj.
  1, str. 9; Oslobodilački rat, knj. 1, str. 121 i 122; Pavle Jakšić,
  Razvoj ustanka i borbe oko Kraljeva, VIG br. 2/1950; Arhiv VII, ANOR,
  k. 1983, reg. br. 1-59/1, memoarska građa.</p>
<p><sup>8</sup> i <sup>14</sup> O borbama u istočnoj Bosni oktobra 1941, vidi
  Zbornik NOR-a, tom II, knj. 1, str. 79, 80 i 82; tom IV, knj. 1, dok.
  br. 183, 185, 189, 220, 226; Oslobodilački rat, knj. 1, str. 138&#8212;151;
  R. Čolaković, Zapisi, II, str. 41&#8212;42, Z. Antonić, Ustanak u istočnoj i
  centralnoj Bosni, Beograd 1973.</p>
<p><sup>9</sup> O postupku četničkih jedinica u istočnoj Bosni prema stanovništvu muslimanske i hrvatske nacionalnosti, vidi dok. br. 101.</p>
<p><sup>10</sup> Prevod: &#187;Kraj, navedena veza u 05.00 po Graniču. Poruka za YTHS predata u 03.08 po Graniču.&#171;</p>
<p><sup>11</sup> Prislušna radio-stanica britanske ratne mornarice u Portšidu.</p>
<p><sup>12</sup> Okrugli pečat: &#187;Pretsedništvo vlade Kraljevine Jugoslavije
  &#8212; Vojni kabinet &#8212; London&#171;. Tim pečatom su overeni i ostali prilozi
  (telegrami).</p>
<p><sup>13</sup> Prevod: &#187;Sledeće primljeno od YTHS u 05.37 po Griniču na 8200 kiloksija, Jugoslovenskom predstavništvu London&#171;.</p>
<p><sup>15</sup> Vidi nap. 6. i 7.</p>
<p><sup>16</sup> Prevod: &#187;Naredna veza u 17.00 po Griniču... Portishead ra-dio-teleprinterom u 11 05.    7. 10. 1941...&#171;</p>
<p><sup>17</sup> Vidi naređenje potpukovnika Dragoslava Pavlovića za obezbe-đenje
  aerodroma u Požegi i Preljini (Cačak) od 17. oktobra 1941 (Arhiv VII,
  mf. Lok. muz. br. 2, sn. 722).</p>
<p><sup>18</sup> Tekst tog telegrama je prepričani sadržaj telegrama br. 1&#8212;5
  koje je britansko-jugoslovenska misija, po dolasku u Štab NOPO Crne
  Gore, Boke i Sandžaka, poslala Centru britanske Uprave za specijalne
  operacije (Special Operations Executive &#8212; dalje: SOE) u Kairu (vidi
  Prilog I, dok. br. 1).</p>
<p><sup>19</sup> Četnički vojvoda, pre aprilskog rata advokat u Beogradu.</p>
<p><sup>20</sup> O italijanskim okupacionim jedinicama u Crnoj  Gori 1941. godine, vidi Zbornik NOR-a, tom XIII, knj. 1.</p>
<p><sup>21</sup> U to vreme delegat CK KPJ za Crnu Goru. Na Plenumu CK SKJ
  1954. isključen iz CK, a potom i iz SKJ. Zbog neprijateljskog rada,
  1957. osuđen na 9 godina robije; lišen funkcije i odlikovanja i
  penzionisan.</p>
<p><sup>22</sup> Kapetan I klase vojske Kraljevine Jugoslavije, tada član
  Glavnog štaba NOPO Crne Gore, Boke i Sandžaka. Prihvatio Rezoluciju
  Informbiroa, postao neprijatelj socijalističke Jugoslavije; poginuo na
  granici pri pokušaju bekstva avgusta 1948.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_7.htm"><b>Prethodni dokument</b></a></TD><TD><a href="4_14_1_9.htm"><b>Sledeci dokument</b></a></TD></TR></TABLE></CENTER>
</body>