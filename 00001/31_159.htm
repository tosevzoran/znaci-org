<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_158.htm"><b>Prethodni dokument</b></a></TD>
<TD><a href="31_160.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="margin-top:7.0pt;text-align:center"><b><span lang="DE" style="mso-ansi-language:DE">KOMANDIR 
ĆlĆ JE SPASEN<o:p>
</o:p>
</span></b></p>
<p class="MsoNormal" align="center" style="text-align:center;text-indent:10.0mm"><b><span lang="DE" style="mso-ansi-language:DE">&nbsp;<o:p>
</o:p>
</span></b></p>
<p class="MsoNormal" style="margin-top:11.0pt;text-indent:18.0pt;line-height:
91%"><span lang="DE" style="mso-ansi-language:DE">Prvih dana novembra 1943. 
godine 3. krajiška brigada kontroliše dolinu r. Lašve. Danonoćno se vode 
borbe sa različitim intenzitetom, za komunikacije Travnik — Zenica. Poučen 
dotadašnjim iskustvom u borbi sa NOVJ, neprijatelj se utvrđuje gde god stigne 
i dobro maskira. Ispadi, zasede i druga vojnička lukavstva postali su stalni način 
borbe neprijatelja protiv naših snaga.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Jednog 
dana čini mi se 3. novembra nalazili smo se sa štabom bataljona, na izviđanju 
u rejonu s. Rankovići, na uzvišenju odakle se vidi ceo rejon oko Han-Bile. 2. 
bataljon dobio je zadatak da se u toku noći prebaci na levu obalu r. Lašve i 
sa tog pravca napadne posadu u Han-Bili. Zadatak nam se nije učinio težak, jer 
smo cenili da neprijateljske snage nisu jake i da je sistem njegove odbrane 
organizovan na brzu ruku.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Vraćamo 
se u četu. Borci večeraju i spremni su za pokret, te krećemo u predviđeno 
vreme i na polazne položaje stižemo nakon dva sata marša. Neprijatelj otvara 
naizmeničnu mitraljesku vatru, a i artiljerijom dejstvuje u pravcu našeg 
kretanja. Raketama stalno osvetljava rejon ispred svog položaja, te nam time 
otkriva deo sistema svoje odbrane.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Smatrali 
smo da smo u toku dana dobro izvideli sistem neprijateljske odbrane, pa je 
komandir čete Lazo Uzelac Ćić izdao vodovima naređenje za napad. </span><span lang="EN-GB">Čitava 
priprema i organizacija napada odvija se po planu. Niko od nas u komandi nije 
slutio da je neprijatelj u toku noći zadržao jača spoljna obezbeđenja koja 
drži preko dana. I naša predostrožnost je tom prilikom zatajila. Posle 
izdatog naređenja vodovi kreću u napad. </span><span lang="DE" style="mso-ansi-language:DE">Mi 
smo na levom krilu bataljona; desno od nas je 2. četa, a 1. je ostala u 
rezervi. Levo od nas napadao je 1. bataljon.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Komandir i ja krećemo sa 2. vodom koji nastupa u sredini čete. </span><span lang="EN-GB">Kod 
naših suseda počinje borba. Drug Uzelac požuruje komandira 2. voda da se brže 
kreće, a kurire šalje do drugih komandira vodova da im prenesu isti zadatak. </span><span lang="DE" style="mso-ansi-language:DE">&quot;Ne 
smijemo biti zadnji&quot; — reče komandir. Ubrzavamo pokret da bi smo podržali 
dejstvo našeg levog suseda i izbegli topovsku i minobacačku vatru koja je 
dejstvovala po našem streljačkom stroju. Kad smo ocenili da smo došli na 
potrebno odstojanje od neprijatelja, razleže se komandirov glas: &quot;Napred 
treća!&quot; </span><span lang="EN-GB">Njegov glas gotovo da i nije stigao do 
boraca, a oko nas bljesnu svjetlost. Iz neposredne blizine, odakle se nismo ni 
nadali, zasu nas jaka unakrsna mitraljeska vatra, a potom i parčad ručnih 
bombi. </span><span lang="DE" style="mso-ansi-language:DE">Instinktivno se nađosmo 
na zemlji, gde je brisani prostor.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zaključih da smo naišli na neprijateljska spoljna obezbeđenja koja su 
bila dobro maskirana. Čujem jaku mitraljesku vatru i prasak ručnih bombi na čitavom 
frontu napada čete. Sa detonacijom bombi i fijukom zrna iz mitraljeskih rafala 
čuh i jauk. U prvi mah učini mi se negde daleko pa podigoh glavu i oslušnuh 
bolje. </span><span lang="EN-GB">Jauk ne prestaje. Prepoznao sam komandirov 
glas. </span><span lang="DE" style="mso-ansi-language:DE">Ne mogu da ocenim na 
kojoj je strani od mene. Puzim levo, u pravcu odakle mi se više čini da jauk 
dopire, a neprijatelj pojača vatru u tom pravcu. Brzo sam dopuzio do ranjenika, 
jer nije bio daleko od mene. Nađoh Ćića sveg u krvi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Još je davao znake života. Iz grudi mu cure mlazevi krvi, pa je sigurno i 
rana tu. Po grudnom košu napipah nekoliko rana, od kojih najveću pored samog 
srca. Od uzbuđenja ne mogu da se snađem. Maramicom pokušavam da zaustavim krv 
iz najveće rane, ali mi to ne uspeva. Uzimam ranjenika i nosim ga nekoliko 
koraka, pa ga ponovo spuštam na zemlju. Blizu mene nema nikog. Verovatno da od 
pucnjave jauk niko nije ni čuo. Zovem kurira Marka, koji brzo dođe. Sav uzbuđen 
zbog događaja, kurir je zaplakao. Dok cepamo košulju i previjamo ranjenika, do 
nas dopuzaše još dva-tri borca, među kojima i puškomitraljezac Dragan 
Pilipović. Mitraljescu naredih da otvori što jaču vatru, kako bi olakšao 
izvlačenje komandira ispod neprijateljskih kuršuma.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Mitraljeska vatra i prasak ručnih bombi oko nas ne prestaju. Upali smo u 
unakrsnu vatru. Neprijatelj pokušava da nas okruži. Mitraljezac Rodić uspešno 
kontrira neprijateljskoj<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">vatri. Ponovo pokušavamo da nosimo ranjenika. Svaki pokret njegovog tela 
izaziva mu još veće bolove. Jauci ranjenika opet skreću pažnju neprijatelju. 
Trebalo nam je ćebe ili šatorsko krilo, a mi to nijesmo imali. Kurir Marko se 
prvi snađe. </span><span lang="EN-GB">Izlažući opasnosti svoj život, on otrča 
do prvog borca i donese šatorsko krilo.</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="EN-GB">Ranjenika 
stavljamo na krilo i tek što smo ga podigli on jeknu, a mitraljeski rafal nas 
ponovo zasu. Polumrtvim glasom Ćić nam govori: &quot;Ostavite me, drugovi! </span><span lang="DE" style="mso-ansi-language:DE">Povlačite 
se, izginućete&quot;. Jedan od boraca mu na to odgovori: &quot;Ćiće, svi 
ginemo, ali tebe ne ostavljamo&quot;. Nekoliko koraka nosimo ranjenika, ali on 
moli da ga spustimo. Onako teško ranjen pita nas za četu i interesuje se da li 
će zadatak biti izvršen. Tešimo ga da će sve biti u redu.<o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-ansi-language:DE">Nakon 
15 minuta izneli smo ranjenog Ćića u mrtav ugao. Telo mu je već na izdisaju, 
gotovo se klati. Na naše zadovoljstvo, tu se brzo nađe i drugarica Vera, 
referent saniteta bataljona. Oprala je i previla ranu. Borci, koji su ga 
izvukli, mole je da ranjenika što pre pošalje u bolnicu. Oni se nude da ga 
nose, dokle god je potrebno, da bi se spasao život komandirov.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Napad 
naših snaga nije uspeo, pa se i naša četa po grupama povlačila u pravcu gde 
je ležao smrtno ranjeni komandir. Mnogi od njih znali su za ovaj slučaj, ali 
oni koji su to sad prvi put čuli, sa velikim bolom primili su tu vest. Svi kao 
jedan rekoše: &quot;Kud baš njega zrno da nađe&quot;. Kod drugarice Vere Jelić, 
referenta saniteta bataljona su se interesovali za mogućnost spasavanja Ćićovog 
života. Svaki ga hvata za ruku i kontroliše puls, stavljaju mu ruku na čelo, 
a neki ga ponešto i pitaju.<o:p>
</o:p>
</span></p>
<p class="MsoNormal" style="margin-top:3.0pt;text-indent:19.0pt;line-height:91%"><span lang="DE" style="mso-ansi-language:DE">Kurir 
sedi uz ranjenika i rukama mu pridržava glavu. Posle svakog jauka kurir ga 
umiruje, govoreći: &quot;Ćić, s tobom smo, biće bolje, strpi se&quot;. 
Gledam lica tih boraca koji su pre nekoliko minuta svoje glave izneli ispred 
neprijateljskih kuršuma, kako tužno izgledaju i nemo posmatraju svog teško 
ranjenog komandira. </span><span lang="EN-GB">Teško je tešiti borce a i sam 
isto biti pod teretom istih osećanja.</span></p>
<p class="MsoNormal" style="margin-top:3.0pt;line-height:91%"><span lang="EN-GB">Odstupamo 
u pravcu odakle smo sinoć pošli u akciju. Kurir mi uz put priča samo o 
komandiru, kao da time želi olakšati svoje psihičko stanje. Razumem ga i u 
svemu se s njim</span></p>
<p class="MsoNormal" style="line-height:91%"><span lang="EN-GB">slažem. Gotovo 
cela četa učestvuje u nošenju ranjenika. Svaki znak života uliva nam izvesnu 
nadu da sve nije izgubljeno.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Za kratko vreme po čitavom bataljonu pronela se vest da je Ćić ranjen. 
Svakome ko ga je pobliže poznavao teško je pala ova vest, pogotovu komandantu 
bataljona Đuranu Kovačeviću. Te noći i narednog dana u četi se samo pričalo 
o ranjenom komandiru. Neki borci su i po nekoliko puta dolazili u komandu čete, 
interesujući se o stanju ranjenika. Cela četa je utučena. Mi u komandi čete 
osećamo se bez Ćića kao bez pola čete! Ne možemo da zamislimo da on nije među 
nama.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sutradan 4. XI smo u kući odakle smo sinoć pošli u akciju. Sve mi je još 
sveže u sećanju. Ne mogu se osloboditi noćašnjih prizora. Stalno mi je pred 
očima lik ranjenog Ćića i likovi požrtvovanih boraca koji su spasli njegov 
život. </span><span lang="EN-GB">Razmišljao sam o tom bihaćkom proleteru i 
razlozima njegove popularnosti. Iako sam i do tada znao da on u četi uživa 
veliki ugled, da ga ljudi vole, tek sada sam zaključio da to nije zbog 
komandirskog položaja ili nečeg drugog, već što je ljude zadužio osećanjem 
ljubavi prema svakome od njih. Hrabrost, drugarska toplina, očinska briga prema 
svakom borcu i druge vrline koje su ga krasile kao komunistu, vezale su ljude za 
njihovog komandira. I ja, kao sekretar partijske ćelije, učio sam od svog 
komandira, koji je i po partijskom stažu bio najstariji u četi. Gde god sam 
mogao, ja sam ga oponašao. Čini mi se da sam baš na primeru Ćića prvi put 
najubedljivije osetio da ljubav druga treba zaslužiti, a naši borci u ratu, na 
svaku brigu i pažnju, odgovarali su dvostruko.</span></p>
<p class="MsoNormal" style="line-height:91%"><span lang="EN-GB">Vest da je život 
komandira 3. čete Laze Uzelca Ćića van opasnosti, brzo se pronela kroz čitavu 
četu. </span><span lang="DE" style="mso-ansi-language:DE">Na licima ljudi 
pojavila se iskrena vedrina. Kurir Marko bio je zbog toga posebno obradovan. 
Posmatrao sam to mladalačko ali sasvim ozbiljno lice, kako iz njega zrači 
radost; usne mu se razvlače u osmeh i to pravi nakon 20 časova neizvesnosti o 
komandirovom životu, da bi nam samo rekao: &quot;Komandir je spasen&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Svaka nova vest o poboljšanju komandirovog zdravlja povraćala je raspoloženje 
u četi, a time i našu nadu da nam se opet vrati.<o:p>
</o:p>
</span></p>
<i><span lang="DE" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:DE;mso-fareast-language:
EN-US;mso-bidi-language:AR-SA">Sretko MIRKOVIĆ</span></i>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_158.htm"><b>Prethodni dokument</b></a></TD>
<TD><a href="31_160.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

