<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_93.htm"><b>Prethodni dokument</b></a></TD>
<TD><a href="31_95.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="EN-GB" style="font-size:10.0pt;mso-bidi-font-size:11.0pt">SA 
RANJENIČKIM EŠELONOM PREKO SUTJESKE</span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:12.0pt;text-indent:20.0pt;line-height:
91%"><span lang="DE" style="mso-ansi-language:DE">Bili smo na domaku Vučeva kad 
mi je ponestalo snage da nastavim pokret u koloni. Telo je gorelo, noge su se 
zaplitale i tamo gde nije bilo šiblja ni kamenja na stazi po kojoj smo se 
kretali. Ko zna kakve su mi se sve slike smenjivale pred očima, kakve želje 
navirale. Nisam gubio svest, ali često nisam ni bio svestan onog što činim, 
ni onog šta se oko mene dešava.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Osećanje 
da sam dospeo u Centralnu bolnicu bilo je teško. Tu dolaze teški ranjenici, 
tifusari i oni iznureni bolesnici koji otežavaju pokret brigade. </span><span lang="EN-GB">I, 
eto, tu je i mene donela bolest, teška i opaka, koje sam se iznad svega plašio. 
Doneo me je tifus u vreme kad nije bilo baš nikakvih uslova za bolovanje.</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Kolona 
se spuštala u kanjon Sutjeske. Hladna i nabujala, svojom hukom narušavala je 
noćnu tišinu. U koloni, pored ranjenika i tifusara, koji su 
najnedisciplinovaniji, a pored toga teško se i kreću, nalaze se i neke 
izbeglice. Bilo ih je čak iz Like i Banije. U samo svitanje prelazimo reku. 
Avaoni i bacači nemilice tuku, ali retko koga pogađaju. Znamo da nemamo vezu 
ni sa jednom brigadom i da se bolnica kreće samostalno. Pri prelasku reke čuje 
se jauk i dozivanje u pomoć. </span><span lang="EN-GB">Iznemogle nosi matica. 
Ljudi se hvataju za drveće i kamenje koje viri iz vode, dozivajući u pomoć, 
ali koga? — Ko kome ovde može pomoći?!</span></p>
<p class="MsoNormal" style="text-indent:20.0pt;line-height:91%"><span lang="EN-GB">Neplivač 
sam, teško se krećem oslanjajući se o štap. Na drugoj strani reke vidim 
jednu ženu (izbeglicu) sa konjčetom, decom i malim zavežljajem. </span><span lang="DE" style="mso-ansi-language:DE">Molim 
je da mi povrati konja i da pomoću njega pregazim reku, što ona i čini. 
Iznemoglo konjče neće nazad preko reke, ali ga sirota žena sa velikom mukom 
natera da pređe. </span><span lang="EN-GB">Oko mene sitna deca i iznemogle žene-izbeglice. 
</span><span lang="DE" style="mso-ansi-language:
DE">Moram im nekako pomoći. Četvoro dece stavljam na konja, a ženama rekoh da 
se hvataju ko za šta može. Tako je i bilo. Neko se hvatao konju za rep, neko 
za grivu,<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">neko za samar, a jedna drugarica meni za ranac na leđima i tako, nas oko 
desetak, uz pomoć konjčeta pregazismo nabujalu reku. Žena koja se držala za 
moj ranac, pri samoj obali reke se pustila i brza reka ju je ponela. Žena koja 
nam je poslala konja zagazi brzo u vodu i za kosu je izvuče na obalu. Niko se 
ne usuđuje i malo ko reaguje na pozive sa one strane reke. Pokret se nastavlja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U nailasku preko čistine kod Tjentišta, na kolonu je osuta žestoka 
neprijateljska vatra. </span><span lang="EN-GB">Odmah, zatim, naleteše i 
avioni. Ne znaš od kuda i s čime te sve bije! Tu je centralna bolnica i 
razbijena, mislim na dva dela. Dočepali smo se prve šumice i kolona je produžila 
napred. </span><span lang="DE" style="mso-ansi-language:DE">Iza nas je negde 3. 
divizija, kojom sada komanduje Sava Kovačević. To nam je saopštio komandant 
bolnice koji se našao u našoj grupi od 300 bolesnika i ranjenika. Komandant 
bolnice izostao je iza kolone da bi pokušao uspostaviti vezu sa 3. divizijom. 
Otišao je i nikada ga više nismo videli.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U šumi, iznad Tjentišta, smo prenoćili. Dalje nismo ni mogli, jer nismo 
znali kuda i kako, a i umor nas je savladao. Zoru su objavile eksplozije 
artiljerijskih granata i mitraljeski rafali. Komandanta nije bilo. Sem mene, 
koji sam bio određen za zamenika komandira čete, nije bilo nikog ko bi odlučio 
o daljem kretanju. Bio je zadnji momenat da se nešto učini, jer smo opkoljeni. 
Malo je i oružja. Teži bolesnici i ranjenici imali su samo pištolje i po koju 
bombu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Preko veze preneo sam: ko može neka ide za mnom! Grupa od stotinak drugova 
i drugarica svrstala se u kolonu i pokret se nastavi. Osluškujem pucnjavu i 
biram teren. Odlučujem se da krenemo kroz jednu jarugu, u najvećoj tišini, 
jer čujemo sa strana nemačke glasove. Neopaženo smo se provukli pored 
neprijateljskih položaja. Krećemo dalje kroz šumu. Kada smo izbili na mali 
proplanak napravili smo odmor.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Prebrojavamo 
se, bilo nas je 75. Predložio sam da se izabere rukovodstvo koje smo obavezni 
svi da slušamo. Mene su izabrali za komandira. </span><span lang="EN-GB">Podelili 
smo četu na dva voda i odredili komandire vodova. Izviđali smo teren, 
orijentisali se i odredili pravac kretanja prema severu. I tek što smo prešli, 
nekoliko stotina metara po nama je iz blizine osuta jaka vatra. Izvlačili smo 
se kako je ko mogao.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Nakon 
nekoliko sati, grupa od nas 18 provlačila se pored nemačkih položaja, koji su 
nas nadvišavali. Predveče smo naišli na jednog ostavljenog konja. </span><span lang="DE" style="mso-ansi-language:DE">Bio 
je sav izranjavan. Koljemo ga ali ga ne deremo, već sečemo na komade i trpamo 
u torbe. Treba ići dalje, primiče se noć, a moramo obezbediti koliko-toliko 
sigurno prenoćište. Usled nepoznavanja terena i puta noću se nismo mogli 
kretati već samo danju. </span><span lang="EN-GB">Zanoćili smo u šumi pored 
puta. Nismo ni znali da se na stotinak metara od nas nalazila koliba u kojoj je 
prenoćila grupa od 6 Dalmatinaca.</span></p>
<p class="MsoNormal"><b><span lang="EN-GB" style="font-size:10.0pt;mso-bidi-font-size:
12.0pt">&nbsp;<o:p>
</o:p>
</span></b></p>
<p class="MsoNormal"><b><span lang="EN-GB" style="font-size:10.0pt;mso-bidi-font-size:
12.0pt">U klopci<o:p>
</o:p>
</span></b></p>
<p class="MsoNormal" style="margin-top:6.0pt;line-height:91%"><span lang="EN-GB">Bili</span><span lang="EN-GB" style="mso-ansi-language:HR"> 
</span><span lang="EN-GB">smo</span><span lang="EN-GB" style="mso-ansi-language:HR"> 
</span><span lang="EN-GB">veoma</span><span lang="EN-GB" style="mso-ansi-language:HR"> 
</span><span lang="EN-GB">sretni</span><span lang="EN-GB" style="mso-ansi-language:HR"> 
</span><span lang="EN-GB">kada</span><span lang="EN-GB" style="mso-ansi-language:HR"> 
</span><span lang="EN-GB">smo</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">sreli</span><span lang="EN-GB" style="mso-ansi-language:HR"> 
</span><span lang="EN-GB">sa</span><span lang="EN-GB" style="mso-ansi-language:HR"> 
</span><span lang="EN-GB">grupom</span><span lang="EN-GB" style="mso-ansi-language:HR"> 
</span><span lang="EN-GB">seljaka</span><span lang="EN-GB" style="mso-ansi-language:HR"> 
</span><span lang="EN-GB">nedaleko</span><span lang="EN-GB" style="mso-ansi-language:HR"> 
</span><span lang="EN-GB">od</span><span lang="EN-GB" style="mso-ansi-language:HR"> 
</span><span lang="EN-GB">nepoznatog</span><span lang="EN-GB" style="mso-ansi-language:HR"> 
</span><span lang="EN-GB">nam</span><span lang="EN-GB" style="mso-ansi-language:HR"> 
</span><span lang="EN-GB">malog</span><span lang="EN-GB" style="mso-ansi-language:HR"> 
</span><span lang="EN-GB">sela</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">Miljevini</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Doznali smo da su tuda prošle naše brigade. Dvojicu smo nekako privoleli 
da nam kao vodiči pomognu da se provučemo kroz nemačke položaje. Na njihov 
predlog sačekali smo noć. </span><span lang="EN-GB">To nam je pogodovalo, jer 
smo se u toku dana dobro odmorili.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kada je pao mrak krenuli smo za vodičima. Ispod šume, poviše sela, 
nalazile su se dve usamljene kuće. Vodiči nas vode njima. </span><span lang="EN-GB">Ispred 
kuća stadosmo. </span><span lang="DE" style="mso-ansi-language:DE">Jedan vodič 
reče da ide u kuću da se raspita gde ima neprijatelja. Čekamo ga, njega nema. 
Jednog druga šaljem da vidi šta je, ali ni njega nema. Posumnjali smo da nešto 
nije u redu. </span><span lang="EN-GB">I drugi vodič nam neopaženo pobeže. A 
onda, sasvim iznenada, sa svih strana uzvici: &quot;Predajte se!&quot;.</span></p>
<p class="MsoNormal" style="line-height:91%"><span lang="EN-GB">Seljaci, vodiči, 
doveli su nas, dakle, pravo u četnički štab. Dok smo ispred kuća čekali na 
vodiča četnici su nas opkolili.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Shvativši 
šta se događa, viknuo sam iz sveg glasa: &quot;Ne predajemo se! Drugovi, 
hvatajte zaklone!&quot; Četnici su otvorili vatru, uz neprekidne povike: 
&quot;Predajte se!&quot;. Razvila se prava borba, jauci među našima, a i među 
četnicima. Pucam samo kada vidim siluetu čoveka, jer municije nemamo. Sreća 
je ipak što je pomrčina. </span><span lang="DE" style="mso-ansi-language:DE">Pucnjava 
naše grupe prestaje. Vičem:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Ne predajte se drugovi!&quot; </span><span lang="EN-GB">Četnici već 
neke hvataju žive i otpor prestaje. </span><span lang="DE" style="mso-ansi-language:
DE">Nestajalo je municije. </span><span lang="EN-GB">Zavukao sam se u grmove i 
osluškujem gužvu i metež. </span><span lang="DE" style="mso-ansi-language:DE">Čujem 
četnici pitaju: &quot;Ko vam je komandir?&quot; Shvatam da razoružavaju moje 
drugove, šalju ih u njihov logor, koji je malo podalje u šumi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ležao sam u šipražju neprimećen. Pred zoru, onako usamljen, bez ijednog 
metka krenuo sam u nepoznato. Nakon tri dana lutanja na putu prema Jahorini četvorica 
naoružanih seljaka, sa uperenim puškama, naredili su da odložim oružje.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Odloženo 
je, šta hoćete od mene? Umesto da mi pomognete, vi mi zagorčavate život, — 
odgovorih im i prislonih pušku uz jedno drvo. Počeh s njima da se objašnjavam. 
</span><span lang="EN-GB">Pitali su me ko sam, šta sam i mnogo šta drugo. </span><span lang="DE" style="mso-ansi-language:DE">Kada 
sam m rekao da sam zaostali partizan, da tražim jedinicu, jedan je upitao:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Pa dobro, 
reci nam jesi li Srbin?<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Zar je to 
važno — odgovaram im. — Čovek sam, u teškoj situaciji, a od vas kao ljudi 
tražim pomoć. Srbin sam, kad već hoćete da znate!<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Nisu mi 
verovali. Kad su me zapitali da li znam očenaš, rekao sam da znam i 
&quot;vjerovanje&quot;. Odrecitovao sam im očenaš tako da su se ubedili da sam 
Srbin. Pušku mi ne dadoše. Uputiše me do sela gde bih mogao da ručam i 
objasniše mi raspored nemačkih bunkera na cesti prema Kalinovniku.<o:p>
</o:p>
</span></p>
<p class="MsoNormal"><b><span lang="DE" style="font-size:10.0pt;mso-bidi-font-size:
12.0pt;mso-ansi-language:DE">&nbsp;<o:p>
</o:p>
</span></b></p>
<p class="MsoNormal"><b><span lang="EN-GB" style="font-size:10.0pt;mso-bidi-font-size:
12.0pt">Susret sa Mostarcima<o:p>
</o:p>
</span></b></p>
<p class="MsoNormal" style="margin-top:9.0pt;text-indent:17.0pt;line-height:91%"><span lang="EN-GB">Prošao 
sam između podnožja Bjelašnice i Igmana. Ti krajevi su mi već poznatiji, jer 
nailazim na mesta kuda je naša brigada ranije prolazila. Posle 20 dana lutanja 
i patnji dolazim u selo Borce, dobro mi poznato od našeg ranijeg boravka u 
njemu. Pri dolasku u selo, prve kuće, gde sam se dobro nahranio, čuo sam da je 
dr Papo u tom selu, rekli su mi i kuću u kojoj je. Našao sam ga sa 11 
Mostaraca. Savetovao mi je da se strpim i sačekam par dana dok ne dobije vezu 
iz Mostara, kasnije će mi omogućiti put dalje do naših jedinica.</span></p>
<p class="MsoNormal" style="text-indent:17.0pt;line-height:91%"><span lang="EN-GB">Posle 
22 dana, kada je dobijena veza, sa 11 Mostaraca krenuli smo prema Ramskom 
odredu.</span></p>
<p class="MsoNormal" style="text-indent:17.0pt;line-height:91%"><span lang="EN-GB">Negde 
kod Solakove kule naišli smo na 11. krajišku brigadu i posle 11 dana 
provedenih u njoj konačno sam uhvatio vezu i doznao gde se nalazi moja 3. krajiška. 
Za svega nekoliko dana bio sam u brigadi; u mom 4. bataljonu rado su me dočekali, 
a bio sam ispisan iz spiska živih. Pred postrojenim bataljonom pročitana mi je 
pohvala komandanta bataljona Milana Bosnića.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Gojko KNEŽEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_93.htm"><b>Prethodni dokument</b></a></TD>
<TD><a href="31_95.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

