<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_55.htm"><b>Prethodni dokument</b></a></TD>
<TD><a href="27_57.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote0" style="margin-top:0mm;margin-right:0mm;margin-bottom:0mm;
margin-left:64.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark54"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">VULKAN 
U DOLINI DRIN</span></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">E</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">&nbsp;<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Osmi april. Veče ee lagano spušta na selo i 
obronke Jahorine i na dolinu Drine, iz koje se diže plavičasta izmaglica.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U seocima Donjem Žešću 
i Strmcu vlada živost. Tu je logor Kraljevačkog bataljona. Borci su večerali 
još pre zalaska sunca i izvršili sve pripreme za ponovni pokret ka Drini. Kod 
bojne komore je neka gužva. Tamo &quot;fotograf&quot; Dragi izdaje municiju 
Kragujevčanima. Došli su da im damo 2.000 metaka za puške i mitraljeze i 
deset mina za teški bacač. Mi to nesebično činimo — bez gunđanja i 
prigovora, jer je i njihov bataljon deo jedinstvenog kolektiva.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kolona prateće čete 
spremna je za pokret. Čeka se još samo na to da intendant bataljona Voja 
Bojović izda zob za konje. Tu je i Živan Maričić, komandant našeg 
bataljona. Interesuje se da li smo Kragujevčanima izdali municiju i kako smo se 
pripremili za noćašnju akciju. Oko 17 časova sve je bilo gotovo. Krenusmo niz 
Vrbičku kosu dole ka Drini, Sumrak lagano pada na kose oko nas.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Evo nas opet u 
Ustikolini. Ovo je četvrti silazak na Drinu za poslednjih trinaest dana. Tri 
puta nismo uspeli da je pređemo. Svi smo nekako ljuti zbog toga. A kad se 
proleteri naljute, onda neko mora da plati račun. Mi, ili oni na drugoj obali. 
Uostalom, to ćemo videti noćas i — sutra.<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prolazimo kroz 
Ustikolinu džombastim sokacima. Gotovo sve kuće su razrušene. Nije ni čudo, 
posle tolikih bombardovanja. Naiđosmo na pionirsku četu brigade i ekipu 
pionira iz bataljona. Napravili su splavove od greda i brvana razrušenih kuća 
i sada ih na drvenim seljačkim </span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">kolima</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
prebacuju ka skelekom prelazu. Da se ne bi čula lupa i škripanje taljiga, 
osovine su podmazali katranom, a šine na točkovima ombtali krpama i slamom. Noćas 
moramo uspeti. Koča je tako naredio.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pregazismo Kolunsku 
reku nedaleko od mlina. Tamo je štab brigade. Penjemo se žurnim koracima ka 
položaju ispod kote 574. Stigli smo u 18 časova i 30 minuta. Još pola sata pa 
će početi napad. Posedamo položaj bez zastoja, jer ga dobro poznajemo još od 
prošle noći. Po mraku, tiho i bez nervoze, čiste se oruđa i priprema 
municija. S Mošom Lakićem obilazim položaj čete. Sa nama su još Jovo Šarenac 
i Gajo Šovljanski Jumba. Na istom položaju, samo nešto ulevo ka pravoslavnoj 
crkvici, postavljena su teška oruđa 1. i 2. bataljona. I oni završavaju 
pripreme za otvaranje vatre. Na samoj ivici sela, levo od njih su puškomitraljesci 
4. bataljona. I oni učestvuju u obezbeđenju prelaska Drine. Ostatak bataljona 
je angažovan za prenošenje splavova.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Desno od nas, ka Foči, 
nalazi se 6. bataljon. A dole, na obali Drine, 1. i 2. bataljon vrše poslednje 
pripreme za ukrcavanje i samo čekaju čas pa da se otisnu preko plahovite reke. 
Kragujevčani su na krajnjem levom krilu. Njihov je zadatak da obezbede brigadu 
od Goražda.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tiha aprilska noć nad 
Drinom. Vedro je. Nigde oblačka. Ispred nas na stotinak metara pruža se put što 
vodi za Foču, a odmah pored njega protiče hučeći studena, brza i ćudljiva 
Drina sa svojim virovima i brzacima. Sada je svuda duboka. Popunila je obale, i 
potmulo huji i penuša se. Kao da preti . . . Tamo preko nje je mala ravnica sa 
njivama. Nešto dalje je selo Cvilin. Lepo se vide kuće. Mile Maksimović, 
mitraljezac iz moje čete, pokazuje mi svoju kuću i kuću Pante Gavrana, 
komandira Rudarske čete našeg bataljona. Tamo je sada neprijatelj — četnici 
Lukačevića. Po danu su u selu, a kada padne noć, dolaze u rovove i bunkere na 
samoj obali Drine. Pozadi, na Krčinom brdu i Kapku, nalaze se Talijani, koji su 
tu postavili brdske topove. Četnici im služe kao predstraža.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Još nekoliko minuta pa 
će se preko Drine otisnuti prvi čamci i splavovi s puškomitraljescima i bombašima. 
Sve sami dobrovoljci iz svih bataljona. Među njima su i ribari sa Drine — 
borci naše brigade. Oni su iskusni llivači i veslači.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naši su pogledi 
upereni preko Drine. Naprežemo °či da bismo što bolje videli. Služimo se i 
dvogledima, Jer noć nije tako mračna. Napor naših očiju nije bio uzaludan. 
Primetili smo kako se preko njiva kreću omanje kolone četnika. Pošli su da 
posednu bunkere na obali.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tačno je 19 čaeova. 
Prvi čamci i splavovi već su se otisnuli na Drinu. Tada stupamo i mi u akciju. 
Iz naših teških mitraljeza i minobacača prosu se uraganska vatra. Plotun za 
plotunom. Obezbeđivali smo našim drugovima prelazak zasipajući neprijatelja. 
Usku dolinu Drine isnunila je zaglušna jeka koja se višestruko odbija od 
okolnih planina. Pravi krkljanac. Gledamo siluete naših splavova kako grabe ka 
drugoj obali. Ne potraja dugo, nešto više od pet minuta, i već ugledasmo 
plameni jezik iz našeg puškomitraljeza na drugoj obali. To je siguran znak da 
su naši prešli. Čuje se prodoran glas jednog našeg borca. Pretpostavljamo da 
bi to mogao biti Žića iz 6. bataljona pošto on voli da podvriskuje uzvikujući: 
&quot;Drmaj, Srbijo!&quot;</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naša vatra je bila 
efikasna. Četnici nisu opalili ni metka. Beže kao ludi. Spasavaju glave kako 
ko može. Mi ih progonimo mitraljeskim rafalima i bacačkim minama. Naši 
prodiru preko ravnice i već su se dokopali prvih kuća u Cvilinu.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nismo dugo ostali na 
miru. Sa Krčinog brda i Kapka &quot;progovoriše&quot; Talijani iz minobacača 
i topova. Granate i mine plotunskom paljbom počeše da zasipaju Drinu, 
Ustikolinu i naš položaj. Kiša od granata. I to onako bogata, bez štednje. 
Ustremili se da ućutkaju naša teška oruđa. Tu su i prvi ranjenici. Kao za 
inat, prva je ranjena četna bolničarka drugarica Marija. Moša, komesar naše 
čete, ukazuje joj prvu pomoć pre nego što će je odneti do brigadnog 
saniteta, Sledeći plotuni neprijatelja zakačili su minobacačlije. Ranjeni su 
Jumba i Jakša Dragović. Jumbi je eksplozija mine iskasapila tur, koji on pridržava 
rukama i odlazi na brigadno previjalište. A onda su došli na red mitraljesci i 
komanda čete. Jedna granata se zabode pored mojih nogu, ali ne eksplodira. 
Pomislih — dobro bi bilo kad bi sve granate ovako &quot;lagale&quot;. Ali većina 
pogađa i eksplodira, nanoseći nam sve veće gubitke. Naš položaj je obasut 
uraganskom vatrom iz topova, i evo novih ranjenika. To su mali Janko Ćosović, 
Đerić, Radić i ja. Janko je najteže ranjen. Razmrskana mu je glava. Samo ječi. 
Svima nam je teško što je baš on ranjen. Mlad je, nema ni punih šesnaest 
godina. Juče su mu dolazile majka i sestra u naš logor da ga vide. Plakale su 
od radosti, a on se zbog toga na njih ljutio. Na majku se posebno naljutio što 
je tražila da ga vratimo kući, a da kod nas u četi ostane samo njegov brat Boško. 
Ništa nije pomoglo ni kad su mu rekli da mu je otac bolestan i da bi želeo da 
ga vidi. Držao se gordo kao stari ratnik.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ostajem na položajima. 
Pratim borbu koja se zapa</span><span lang="SR-CYR" style="font-size:
9.0pt;font-family:&quot;Times New Roman&quot;;mso-fareast-language:SR-CYR" class="Footnote2">lila.</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Dole, na Drini, na samom mestu prelaza, takođe je vrlo živo. U improvizovane 
splavove ukrcavaju se grupe boraca i otiskuju preko valovite i penušave reke. I 
tu je skoro svaki kvadratni metar pod vatrom talijanske artiljerije. Dobar deo 
granata pada u vodu, pa njihove eksplo</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:SR-CYR" class="Footnote2">zije</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
stvaraju upečatljive prizore, nešto nalik na vodoskoke i gejzire.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle prvih bombaša i 
puškomitraljezaca, koji su </span><span lang="SR-CYR" style="font-size:9.0pt;
font-family:&quot;Times New Roman&quot;;mso-fareast-language:SR-CYR" class="Footnote2">već</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
odbacili četnike od obale, počelo je prebacivanje 1. </span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Footnote2">i 2.</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> bataljona. Vršilo se u isto vreme.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prevoženje je bilo 
vrlo naporno i rizično. Na splavove od crvotočnih greda i brvana ukrcani su 
borci sa oružjem i municijom. Neki od splavova su se posle otiskivanja sa obale 
raspadali pod udarcima talasa. Neki borci su zajedno sa splavom nestajali u 
talasima reke.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Plaćamo danak našoj 
neopremljenosti.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dvadeset časova. Prevoženje 
splavovima teče vrlo sporo. Od trideset i dva splava ostalo je u upotrebi samo 
njih nekoliko. A treba što pre prebaciti celu brigadu! Živan Maričić, koji 
rukovodi prevoženjem, naredio je da Panto Gavran i Milan Veža prebace skelu s 
desne obale na levu i da se opravi čelično uže i koturača. Mokri do gole kože, 
oni su u mrkloj noći uspeli da to učine. I tek što su je dovukli blizu obale, 
pala je na nju neprijateljeva granata i skela se ubrzo našla na dubini oko 
jedan i po metar. Trebalo ju je izvaditi i opraviti. U hladnoj vodi do guše, našlo 
se odmah desetak drugova — dugajlija. Tu su Blagoje Bogavac, Moma Dugalić i 
Božo Kalember. Skoro čitav štab bataljona. Oko 22 časa skela je bila izvađena 
i opravljena. Dotle su opravljeni koturača i čelično uže, koje je već 
ponovo zategnuto. Jedan kompletan vod se ukrcava u skelu. Svi su raspoloženi 
— i komandant prelaza i štab brigade. Sada će prevoženje preostalih delova 
1. i 2. bataljona teći brže. A to je važno, jer od toga zavisi proširenje i 
obezbeđenje stvorenog mostobrana.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nisam mogao dalje da 
ostanem na položajima. Drugovi su me naterali da idem u sanitet. U selu Odžaku 
nalazi se brigadno previjalište. Tamo se pri svetlosti karbidskih lampa ukazuje 
lekarska pomoć. Tu je hirurška ekipa. Sa njima je i drugarica Čarna. Ona pomaže 
lekarima i popunjava &quot;ranjeničke karte&quot;. Tu se vrši trijaža. Lakše 
ranjeni se odmah vraćaju u jedinicu. Tako su se vratili u <sup>čet</sup>U 
drugovi Radić i Đerić, a nas ostale su poslali u brigadni sanitet, u selo Željevo. 
S nama stiže još dosta ranjenih drugova iz 1. i 2. bataljona.<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Skoro će ponoć. Sveže 
je. Iz doline Kolunske reke kreću se prema selu Željevu grupice ranjenika. 
Neki peške, a neki na konju, već prema tome kako je odredio doktor i drugarica 
Čarna. Pozadi nas ječi dolina Drine od eksplozije granata. Mitraljeska vatra 
se najjače razgorela na Krčinom brdu. Tamo neprekidno trešte eksplozije 
bombi. Mitraljezi &quot;štepuju&quot; dugim rafalima.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle dva sata pešačenja 
stigosmo u Željevo. Tamo je sve budno. Gledaju jedinstven prizor u ovom našem 
ratu. Čitavo Krčino brdo je u plamenu. To nije običan požar u kome gori samo 
šuma. To je ogromna plavičasto-crvena plamena zavesa čija visina često 
iznosi i do pedeset, pa i stotinu metara. I veličanstveno i strašno. Veličanstveno 
kao polarna svetlost, a strašno kao erupcija vulkana. To traje stalno, s manjom 
i većom žestinom, sve do zore. Stariji ljudi, seljaci iz ovoga kraja, čude se 
kako smo smeli da se usudimo da prelazimo Drinu ovako goloruki i bez savremene 
opreme.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sviće. Zvezde gasnu. 
Na Krčinom brdu se</span><span lang="SR-CYR" style="font-size:
8.0pt;font-family:&quot;Times New Roman&quot;;mso-fareast-language:SR-CYR" class="BodytextSpacing2pt6"> 
vrhdi</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
samo dim. Posmatramo kako se poprište krvavih sudara pomerilo napred prema 
Kapku. Talijani su pod udarcima proletera morali da popuste i sada se žilavo 
brane. Čuju se potmule eksplozije bombi. Ovde, u Željevo, pristižu novi 
ranjenici, koji nam pričaju da se u Uskolini razvija živ saobraćaj preko 
nabujale Drine. Završeno je prevoženje poslednjih delova 1. i 2. bataljona. Na 
redu je naš Kraljevački bataljon.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:
SR-CYR" class="Bodytext3Spacing2pt">Ljubivoje PAJOVIĆ</span></p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_55.htm"><b>Prethodni dokument</b></a></TD>
<TD><a href="27_57.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
