<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_248.htm"><b>Prethodni dokument</b></a></TD>
<TD><a href="31_250.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">KURIR 
GOJKO</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="EN-GB">Mali 
Gojko Vukadinović rođen je u selu Hrgari kod Bihaća, u siromašnoj seljačkoj 
porodici. Rat ga je zatekao u selu, neškolovanog, neodraslog i nezbrinutog, kao 
čobanče kod ovaca. Početkom ustanka 1941. godine, ustaše iz Bihaća i 
okolnih garnizona izlazile su u bliža sela, odvodile i ubijale odrasle muškarce, 
a kasnije i popalile sela. Gojkovo selo zadesila je ista sudbina. Iako 
popaljeno, ovo selo kao i ostala uskoro su bila oslobođena od partizanskih 
jedinica. Mali Gojko trčao je oko partizana, zagledao oružje, slušao 
razgovore i sve mu se to sviđalo. </span><span lang="DE" style="mso-ansi-language:DE">Zalio 
je što je mali i nejačak, te još ne može sa partizanima u borbu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Godine 1942. sa omladinom učestvuje u izvršavanju svih zadataka koji su u 
to vreme pred njih postavljani, a zatim je 1943. godine preko Bihaća i Gojkovog 
sela protutnjala neprijateljska ofanziva poznata kao bitka na Neretvi i koja 
nije poštedela ni staro ni mlado. Narod je bežao i sklanjao se gde je ko znao 
i mogao. Negde u zbegu, u Grmeču, mali Gojko napušta svoje roditelje i rodni 
kraj, te odlazi u partizane. Borbe, okršaji i ratni vihor, doveli su ga u 3. 
krajišku brigadu. Dolaskom u brigadu, borci i starešine su malog Gojka gledali 
kao dečaka, koga treba zaštititi i sačuvati, jer još je mlad i nejačak. </span><span lang="EN-GB">Gojku 
se to nije dopadalo. Neće on da bude nešto posebno i da se odvaja od boraca! 
Želeo je u borbi da bude ravnopravan u svakom pogledu sa ostalim borcima!</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ja hoću u borbu. Nisam došao u partizane da se potucam za vama — 
govorio nam je mali Gojko.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">I kada je konačno bio dodeljen u prateći vod 5. bataljona obučen u 
prekrojeno odelo od nemačke uniforme, sa pištoljem, bombama i mašinkom, Gojko 
opet nije bio zadovoljan. Hoće on u četu, u borbu, u neposredni obračun sa 
neprijateljem, da razoružava, zarobljava. Određen je za četnog kurira, i to 
mu se više dopadalo. Ponekad je mogao da &quot;pobegne&quot; u neposrednu 
borbu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle kratkog vremena Gojko je povučen u štab bataljona za kurira. </span><span lang="EN-GB">Mislili 
smo da će to mladom dečaku dati još više poleta i volje. Međutim, Gojko se 
izvesno vreme nekako ustručavao i povukao u sebe. Razgovarao bi samo kad njega 
neko nešto pita, ili kada prima zadatak pa on mora nešto da pita. Osećalo se 
da ga nikako ne napušta želja da neposredno učestvuje u borbi. Pažljivo je 
pratio kada se izdaje naređenje jedinicama. Odmah bi procenio koja jedinica 
dobiva glavnu ulogu, pa bi me uvek zamolio da ga pustim sa njom u borbu. Naročito 
je imao želju da ide sa Milom Latinovićem ili komandirom 1. čete Babićem. </span><span lang="DE" style="mso-ansi-language:DE">Nekoliko 
puta je i bez odobrenja odlazio u borbu. </span><span lang="EN-GB">Uočivši to, 
pred početak svake borbe morao sam mu skrenuti pažnju da se ne sme odmicati od 
mene. Ali...</span></p>
<p class="MsoNormal" style="line-height:91%"><span lang="EN-GB">10. juna 1944. 
godine bataljon je bio u zasedi na komunikaciji Bugojno — Gornji Vakuf. </span><span lang="DE" style="mso-ansi-language:DE">Ovoga 
puta 2. četa imala je glavnu ulogu. Samo za trenutak nisam obratio pažnju na 
Gojka i on je to iskoristio da pobegne kod 2. čete. Sa njom je učestvovao u 
napadu na kamione. Četa je uspela, potukla neprijatelja i popalila kamione. 
Gojko je ubio 4 neprijateljska vojnika. Kada su mi u komandi čete pričali o 
ovom Gojkovom podvigu, Galin je dodao:<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Ne puštajte ga više, jer će poginuti. </span><span lang="DE" style="mso-ansi-language:
DE">Mnogo srlja u borbi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gojko ga je 
srdito posmatrao i verovatno u sebi pomislio:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Neću ja više s tobom ići u borbu. Ići ću sa Milom i Babićem, 
koje me ne optužuju.&quot; Ja sam ga &quot;ukorio&quot; za samovoljno 
udaljavanje i skrenuo mu pažnju da to više ne sme činiti, a on će na to:<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Druže komandante, oprosti mi! Ja sam ubio četiri nemačka vojnika. Možda bi 
pobegli da ja nisam naišao.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Nestašnog dečaka 
trebalo je &quot;obuzdati&quot; i sačuvati, ali kako? Već posle dva dana, 12. 
juna 1944. godine, koristeći maglu na Velikom i Malom Stožaru, kao i pošumljeno 
zemljište, nemački trup jačine oko 70 vojnika provukao se između položaja 
naših bataljona i u selu Kukavicama kod Kupresa napao štab brigade i brigadnu 
bolnicu. Peti bataljon, kao brigadna rezerva, požurio je u napad na Nemce. Štab 
bataljona i kuriri išli su sa četom koja je jednim potokom jurišala na Nemce. 
Kada smo izašli na ivicu šume primetio sam da sa nama nema Gojka. Kurir Duško 
nije znao da kaže šta je s njim. Uputio sam dva borca da ga potraže na putu 
kuda smo mi prošli. Svi smo pomislili da je poginuo ili teško ranjen.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nastavili smo juriš na Švabe i u jednom momentu neko povika:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Pazi Gojka 
kako puca!?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kod potoka, Gojko stoji potpuno mokar, a pred njim dva nemačka vojnika, 
podignutih ruku uvis. Da bi me preduhitrio brzo mi, na njemu svojstven način reče 
da ih je on razoružao, da je mašinka onog visokog plavog Švabe pa pošto je 
novija od njegove on je zamenio. Zaćuta za trenutak, pa nastavi:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Vidite onu dvojicu što tamo leže, i oni su digli puške na mene, ali 
sam ja bio brži od njih i pre sam ih ugrabio.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Podosmo u tom pravcu i izbrojasmo 5 mrtvih nemačkih vojnika kod potoka. 
Primećujući zabrinutost na našim licima, ali i radost, Gojko nam razdragan 
ispriča:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Dok ste vi išli napred ja sam skrenuo u potok i zagazio u vodu. Sa ovog 
pravca Nemci se nisu nadali. Gledali su i gađali prema vama. </span><span lang="EN-GB">Ja 
sam se lagano privukao i onda, u bok ...</span></p>
<p class="MsoNormal" style="line-height:91%"><span lang="EN-GB">Posmatrali smo 
ga onako malog, kako voda curi iz njegovog odela, a on ponosno pokazuje kako je 
išao kroz vodu i kako je potukao Nemce. Tim mladim nemačkim vojnicima koji 
stoje pred njim, sa podignutim rukama uvis, nije pomogla ni specijalna obuka za 
diverzantsko ratovanje. Mali, ali u borbi veoma lukav, Gojko ih je ovoga puta 
prevario. I šta smo mogli, ovoga puta on nije ukoren nego pohvaljen.</span></p>
<p class="MsoNormal" style="line-height:91%"><span lang="EN-GB">Došle su borbe 
u sedmoj neprijateljskoj ofanzivi. Teško je bilo i kuririma prenositi poštu, 
probijati se kroz krševite predele bosanskih planina, kada je na svakom koraku 
za odvojenog borca od njegove jedinice pretila opasnost da bude uhvaćen ili 
ubijen. Teški danonoćni marševi i borbe, praćene glađu preko Raduše, 
Vranice, Zeca, Vitreuše, Crnog vrha, Bjelašnice i drugih planina, nisu mogle 
omesti malog kurira Gojka da u svako doba dana ili noći, po svakom vremenu, 
stigne na vreme i izvrši postavljeni zadatak.</span></p>
<p class="MsoNormal" style="line-height:91%"><span lang="EN-GB">Prilikom 
prelaska pruge Sarajevo — Konjic, 27. juna 1944. godine, noću, desetak 
neprijateljskih vojnika je, prosto naletelo na štab bataljona u pokretu. Bili 
smo iznenađeni i mi i oni. Gojko se prvi snašao. Njegova mašinka prva je 
poletela na gotovs, a njegov piskavi glas prvi je viknuo:</span></p>
<p class="MsoNormal" style="margin-top:1.0pt"><span lang="EN-GB">— Bacajte oružje, 
predajte se!</span></p>
<p class="MsoNormal" style="line-height:91%"><span lang="EN-GB">Za tren oka je 
skočio među neprijateljske vojnike i skidao oružje sa njih. Zatim je došao 
13. avgust 1944. godine.</span></p>
<p class="MsoNormal" style="line-height:91%"><span lang="EN-GB">Nemci, Bugari i 
četnici su jačim snagama preduzeli ofanzivna dejstva na položaje 1. 
proleterske divizije u okolini Pljevalja. Posle četiri dana borbe, 17. avgusta, 
Nemci su posle žestokih napada uspeli da zaobiđu levo krilo brigade i iziđu 
na Ljubišnju planinu. U to vreme je kod 5. bataljona stigao komandant brigade 
Vlado Bajić. Kada je video da su Nemci izašli tamo kuda je naša divizija u 
toku noći trebalo da prođe, rekao je: &quot;Tamo je Dukić sa dva bataljona, 
koji su išli na Drinu da podrže prelaz Šeste ličke divizije. Nalaze se negde 
iza Nemaca, ali sigurno ne znaju za njih. Napisaću naređenje Dukiću da ih 
napadne sa one strane, a ti ćeš odovuda. </span><span lang="DE" style="mso-ansi-language:DE">Odredi 
ko će da mu prenese naređenje!&quot;<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nije bilo lako proći kroz nemački raspored i preneti Dukiću naređenje. 
Pogotovo kada se nije tačno znalo gde se on nalazi sa ona dva bataljona. Razmišljali 
smo, da li da uputimo patrolu ili celo odeljenje boraca. Gojko je bio blizu, čuo 
je naređenje komandanta brigade i posmatrao nas kako se dogovaramo koga da 
uputimo. </span><span lang="EN-GB">Prilazi, staje mirno, kao i obično kad prima 
zadatak, ili donosi izveštaj:</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Druže komandante, ja ću nositi naređenje! </span><span lang="EN-GB">Posmatrali 
smo ga sa izvesnom nesigurnošću. Mali je, još dečak, i sad ga uputiti kroz 
nemačku kolonu! Uhvatiće ga, poginuće, neće pronaći Dukića. Kada sam mu 
ipak rekao da se spremi, dečak zateže na sebi odelo, priteže opasač, na 
kojem je visio pištolj i dve bombe. </span><span lang="DE" style="mso-ansi-language:DE">Pogledao 
je mašinku, prekontrolisao okvire sa municijom. Predajući mu naređenje, dao 
sam mu i neka uputstva kako da se kreće i kako da postupi u slučaju da bude u 
opasnosti. </span><span lang="EN-GB">Pozdravio je i pošao. Pratili smo ga 
pogledom do zalaska u šumu, a zatim sam pogledao komandanta brigade i slegao 
ramenima u znak nesigurnosti.</span></p>
<p class="MsoNormal"><span lang="EN-GB">Komandant Bajić je otišao u štab 
brigade i naredio mi da ga izvestim kada se Gojko vrati. Gledao sam na časovnik 
i strepio. Strepio i za Gojka i za naređenje: &quot;Šta uradih?&quot; — 
pitao sam sebe. </span><span lang="DE" style="mso-ansi-language:DE">Minuti su mi 
bili duži od časova. </span><span lang="EN-GB">Neće uspeti. Neće se vratiti. 
Šta uradih? — razmišljajući zaboravio sam i na vreme. I kada sam mislio da 
je sve &quot;gotovo&quot; i doneo odluku da uputim jedan vod Gojkovim tragom, 
kad, eto njega. Prilazi mi, staje mirno, pozdravlja i raportira:</span></p>
<p class="MsoNormal"><span lang="EN-GB">— Druže komandante, naredenje sam 
izvršio! Poštu sam predao.</span></p>
<p class="MsoNormal"><span lang="EN-GB">Još smo ga gledali ne verujući da je 
to istina, kad on iz džepa vadi isti onaj koverat komandanta brigade na kom je 
ispod ranije adrese pisalo &quot;18,30 časova. 17.VIII 1944. M. Đukić.&quot; 
Malo zatim, usledio je naš napad i neprijatelj je u toku jednog časa bio 
proteran. Put za prolaz diviziji bio je slobodan.</span></p>
<p class="MsoNormal"><span lang="EN-GB">Tako je, mali rastom i mlad po godmama, 
ali velik po hrabrosti i junaštvu, kurir Gojko izvršavao zadatke. Tukao je 
neprijatelja na Uvcu, Zlatiboru, Jelovoj i Ravnoj gori, u Mladenovcu, Beogradu, 
na Fruškoj gori i sremskom frontu do Tovarnika, kada je decembra meseca 1944. 
godine izvršavajući naređenje i prenoseći poštu potčinjenim jedinicama pao 
smrtno pogođen od neprijateljskog kuršuma.</span></p>
<p class="MsoNormal"><span lang="EN-GB">I ovoga, poslednjeg puta, Gojko je 
primio naređenje i potrčao prekim putem, otkrivenim i brisanim terenom. Ratnička 
sreća ga je konačno izneverila. Međutim, iako teško ranjen nemačkim 
rafalom, još je trčao i uspeo ispružiti svoju kratku, mladu ali hrabru 
ruku... Podneo je poslednji raport:</span></p>
<p class="MsoNormal"><span lang="EN-GB">— Babiću, primi naređenje, ja sam teško 
ranjen.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Ilija RADULOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_248.htm"><b>Prethodni dokument</b></a></TD>
<TD><a href="31_250.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

