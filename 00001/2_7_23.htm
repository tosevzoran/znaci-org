<html>
<head>
<meta http-equiv="Content-Type" content="text/html; charset=utf-8">

<title>PRVA KRAJIŠKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>PRVA KRAJIŠKA BRIGADA - SJECANJA BORACA</b><br>  
Sedmi dio<br>   
OD SREDNJE DO ISTOCNE BOSNE I NATRAG   


<CENTER><TABLE border="1"><TR><TD><a href="2_7.htm"><b>Sadr&#382;aj</b></a></TD>
<TD><a href="2_7_22.htm"><b>Prethodni dokument</b></a></TD>
<TD><a href="2_7_24.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br><b><font SIZE="4">
KLOPKA SS BATALJONU 
</font></b><font FACE="Times New Roman">
<p>Prva krajiška brigada se prebacila sa Zvijezde planine u širi rejon  
Kreševa sa ciljem dejstva po neprijateljskim komunikacijama koje iz Sarajeva  
vode za Konjic, Kiseljak i Visoko. Brigada je rijeku Bosnu prešla u rejonu sela  
Podlugova, noću 16/17. jula 1943. godine. Njen Treći bataljon se, poslije  
dvodnevnog zadržavanja i borbi u trouglu Ilidža - Visoko - Kiseljak, prebacio  
u rejon Kobilje Glave. Prebacujući se preko druma Sarajevo-Kiseljak, bataljon 
se pred samu zoru 19. jula, probio kroz neprijateljske tenkove koji su se  
nalazili duž puta. Toje bila treća uzastopna noć ispunjena neprekidnim  
pokretima i borbama bataljona.</p> 
<p>Zbog velikog zamora ljudstva, štab bataljona je odlučio da se čete  
razmjeste i odmore u selu Homoljska Ćuprija, koje se nalazi na riječici  
Lepenici, par kilometara sjeveroistočno od Kiseljaka. Toje seoce imalo svega  
nekoliko kuća od tvrdog materijala i crkvu. Borci su se rasporedili po  
voćnjacima i ubrzo zaspali. Prethodno je na toranj crkve postavljen osmatrač,  
a jedno odjeljenje boraca istureno prema Kobiljoj Glavi, kao osiguranje. Inače,  
bataljon je, po naređenju štaba brigade, trebalo da posjedne položaje na  
padinama Čubrena, koji su se nalazili iznad samog sela.</p> 
<p>Dogodilo se ono sa čime se u ovakvim situacijama moralo računati:  
proustaški elementi su istog dana o dolasku bataljona izvijestili lovački  
bataljon 7. SS divizije &quot;Princ Eugen&quot;, koji se nalazio u Han-Ploči,  
selu na putu Sarajevo - Kiseljak, od mjesta odmora Trećeg bataljona udaljenom  
svega tri kilometra. Doznavši gdje se tačno naš bataljon nalazi, da bezmalo  
cio spava, tako reći bez obezbjeđenja (na primjer, u pravcu Han-Ploče nije  
bilo osiguravajućih dijelova), lovački bataljon je odmah krenuo sa ciljem da  
nas uništi. Kretao se duž puta Han-Ploče - Homoljska Ćuprija, i to: sa 
jednom  
četom samim putem a sa druge dvije desno i lijevo od puta, na udaljenju od 100  
metara. Nastupao je u kolonama bez isturenih dijelova i brzo, sa očitom namjerom  
da naš bataljon uhvati na spavanju, opkoli i uništi.</p> 
<p>Naši osmatrači su neprijateljske kolone primijetili kada su nam se već  
bile približile na 500 metara. Data je uzbuna, pri čemu je nastala mala  
pometnja. Borci još bunovni od sna, počeli su da se povlače u pravcu položaja na Cubi ciili,  
sto je, očito, moglo biti tragičan postupak jer bismo se izložili ubitačnoj  
neprijateljevoj vatri na golim padinama Čubrena. Zbog toga je štab zaustavio  
povlačenje boraca i okrenuo bataljon u susret neprijatelju.</p> 
<p>Čete su se razvile u streljački stroj i neopaženo, kroz žito i kukuruz,  
izišle oko 150 metara ispred sela, i tu zalegle na otvorenom polju, još  
sakrivene.</p>
<p>Neprijatelj je, žureći da nas zatekne na spavanju, &quot;nagazio&quot;  
svojim kolonama na naš streljački stroj. Treći bataljon je otvorio vatru i  
prešao u juriš. Za manje od pola časa borbe nanio muje teške gubitke, a  
ostatke neprijateljskog bataljona protjerao ka Han-Ploči.</p> 
<p>U operacionom dnevniku Pete Divizije, uz datum 19. juli 1943. godine, ostalo 
je zapisano:</p>
<p>&quot;Na Ploči kod Kobilje Glave neprijatelj je pokušao napad sa tri  
njemačke satnije na položaje Prve brigade. Naši su prešli u protunapad i  
obuhvatili bokove neprijatelja...</p> 
<p>Naši gubici: mrtav 1, ranjena 2.</p> 
<p>Neprijateljski gubici: zarobljena 4, mrtva 84, ranjenih 30.</p>
<p>Zaplijenjeno materijala: 2 protivoklopna topa 47mm, 4 &quot;šarca&quot;, 42  
karabina, 6 strojnica, 5 pištolja i drugog materijala&quot;.</p> 
<p>U izvještaju SS divizije &quot;Princ Eugen&quot; od 20. jula 1943. godine  
stoji:</p>
<p>&quot;Južno od Han-Ploča, u dolini Lepenice, 10 km jugoistočno od  
Kiseljaka, dovedeni su dijelovi 7. okl. lov. bataljona po jednoj agentici u  
klopku te su uništeni...&quot;</p> 
<p>Svoj poraz neprijatelj je objasnio upadom u klopku u koju je, navodno, 
doveden našim agentom. Međutim, neprijatelja su o položaju našeg bataljona 
obavijestili njegovi agenti, a za klopku smo se već postarali mi. Na njen  
ishod su odlučujuće uticali odlučnost i pravilan postupak štaba i boraca  
bataljona.</p>
<i>
<p>Drago Đukić</p>
</i></font>
<p>
<br>
<CENTER><TABLE border="1"><TR><TD><a href="2_7.htm"><b>Sadr&#382;aj</b></a></TD>
<TD><a href="2_7_22.htm"><b>Prethodni dokument</b></a></TD>
<TD><a href="2_7_24.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
