<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_258.htm"><b>Prethodni dokument</b></a></TD>
<TD><a href="31_260.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">PADOŠE 
NA DOMAKU SLOBODE</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:14.0pt"><span lang="DE" style="mso-ansi-language:
DE">Srem je već za nama.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Borbe i marševi 
ne prestaju. Zamor kod boraca se ipak ne oseća. Svaki dan stižu radosnije 
vesti o pobedi naše armije na svim frontovima. Čuju se vesti da je Crvena 
armija pred Berlinom, a Nemci ispred nas svuda se žilavo brane kao da je tek 
1942. godina. Ništa lako ne napuštaju, ali kad odstupe sve za sobom ruše. 
Nemaju više tenkova i aviona kojima mogu nanositi udarce, ali se žilavo brane. 
Utvrđuju sva manja i veća mesta i uzvišenja oko njih.</span></p>
<p class="MsoNormal" style="margin-top:1.0pt"><span lang="EN-GB">17. april 1945. 
godine.</span></p>
<p class="MsoNormal" style="line-height:91%"><span lang="EN-GB">Naš 3. bataljon 
nezadrživo kreće prema Pleternici, malom selu koje se izdužilo na putu ka 
Slavonskoj Požegi. Bataljon je u toku noći marševao na desnom krilu brigade, 
padinama Dilj-planine. Komandant bataljona češće zastaje i radio-stanicom održava 
vezu sa štabom brigade. Po izbijanju na 2—3 km ispred Pleternice, bataljon 
zastaje. Komandant je dobio depešu sa naređenjem da osmotri Pleternicu, gde se 
verovatno nalaze Nemci i da obrati pažnju na uzvišenja zapadno od naselja. 
Svima su nam uprte oči u pravcu Pleternice, ali se ništa ne uočava. </span><span lang="DE" style="mso-ansi-language:DE">Gluva 
tišina, kao da je cela Pleternica zamrla. Na uzvišenjima vide se samo 
vinogradi. Ne čuje se čak ni lavež pasa, ni gakanje gusaka.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Komandant bataljona je oko 9 časova dobio drugu depešu, da sa bataljonom 
produži u pravcu Pleternice. Bataljon je krenuo u vodnim kolonama. Neki vodovi 
pređoše potok Lonđu. 2. i Prateća četa prelaze pokraj porušenog mosta reku 
Orljavu. </span><span lang="EN-GB">Bataljon se približava Pleternici. Prešao 
je prugu i našao se na nekoliko stotina metara ispred sela Sulkovac, gde izbiše 
2. i Prateća četa, a pozadi njih kretao se vod protivtenkovskih topova 45 mm, 
koje vuku konji kiridžije Jankovića iz Beograda.</span></p>
<p class="MsoNormal" style="line-height:91%"><span lang="EN-GB">U ovom času, 
sigurno, svi borci bataljona pomišljaju: prošla je Fruška gora, prošao je 
sremski front! </span><span lang="DE" style="mso-ansi-language:DE">Pobeda za 
pobedom se niže, sloboda je na domaku! Srećan će biti život u novooslobođenoj 
domovini! Komesar čete Milan Mrđa, kaže komandantu bataljona: &quot;Zašto 
nam ostadoše juče oni tenkovi u šumi? Da su nam ovde, išlo bi sve brže i 
sigurnije&quot;, a ovaj mu odgovara: &quot;Možda nemaju goriva&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Oko 11 časova, kada smo bili na domaku Pleternice, ceo bataljon je zasula 
artiljerijska i minobacačka vatra. Vodne kolone prilegoše. Ništa se ne vidi 
od dima i prašine, a zatim počeše da tuku flakovi sa pruge i mitraljezi iz 
grada i sa uzvišenja. Bili smo potpuno iznenađeni, a iznenađenje je ono što 
jednoj strani donosi pobedu, a drugoj poraz. Ceo bataljon je bio prikovan 
iznenada za zemlju. Izdržali smo oko 30 minuta paklene vatre. Gubici u 
bataljonu bili su veliki. Pojedini vodovi prepolovljeni. Glasovi ranjenika čuju 
se na sve strane.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Međutim, vatra protivnika je sve jača, ali i bataljon počinje da oživljava. 
Počinju da dejstvuju naši minobacači i mitraljezi. Topovi se ne javljaju. 
Pogođeni su od neprijateljske artiljerije i gore u plamenu. </span><span lang="EN-GB">Gore 
i konji koji su vukli topove.</span></p>
<p class="MsoNormal" style="line-height:91%"><span lang="EN-GB">Prateća četa 
koja se zatekla u momentu iznenađenja ispred sela Sulkovac, iako ima velike 
gubitke, na čelu sa svojim komandirom Vujom Stankovićem počinje da dejstvuje. 
Čujemo komande komandira vodova: minobacačkog, Milana Vekića; mitraljeskog, 
Ernesta Saua i voda PT-pušaka Živanovića. </span><span lang="DE" style="mso-ansi-language:
DE">Njihovi vodovi počeše da dejstvuju. Vatra naših minobacača, mitraljeza i 
PT-pušaka sve je jača. Ona tuče po Nemcima koji se brane iz kuća.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Radio-stanica bataljona bila je oštećena, veza sa štabom brigade 
prekinuta i ne može da se uspostavi. Oko 12 časova začu se tutnjava naših 
tenkova. Bataljon sve više oživljava. Putem od Sulkovca prema Pleternici kreću 
se naša četiri tenka T-34, koji iz kratkih zastanaka otvaraju mitraljesku 
vatru. Kada stigoše do položaja naše pešadije, krenuše napred, a borci za 
njima. Nemci su koncentrisali artiljerijsku vatru na tenkove. Iz dva tenka poče 
da suklja dim. Posada jednog tenka je uništena. Iz drugog tenka posada se 
izvukla, ali je jedan od članova ostao bez obe noge.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Malo zatim 
doleteše i naši avioni. U parovima lete nisko kao strele. Dejstvuju po uzvišenju 
iznad Pleternice. </span><span lang="DE" style="mso-ansi-language:DE">Piloti 
mitraljezima i bombama tuku Nemce. Padaju bombe baš tamo odakle su nas Nemci 
najviše tukli mitraljezima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bataljon se sve više prikuplja. Pripomažu nam tenkovi i avioni, a i 
divizijska artiljerija poče da dejstvuje po neprijateljskim položajima iznad 
Pleternice. </span><span lang="EN-GB">Pomalo se razbistrava situacija u kojoj se 
našao bataljon. Iako su čete prepolovljene, oko 13 časova bataljon kreće na 
juriš. </span><span lang="DE" style="mso-ansi-language:DE">Nemci počeše da se 
predaju.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bolničari bataljona i drugovi koji su nosili ranjenike imali su najviše 
posla. Drugarica Mikica Jeličić, referent saniteta bataljona, sva je krvava. 
Sigurno je za ova 4 časa, koliko je bataljon vodio borbu, previla oko 50 
ranjenika. Mrtvih koji se još nalaze na bojištu, i onih koji su odneseni u 
bataljonsko previjalište, bilo je dosta. </span><span lang="EN-GB">To su većinom 
Šumadinci. Još su obučeni u svoju narodnu nošnju, ratovali su od Beograda do 
Pleternice. To su bili već prekaljeni borci i jurišali su kao i oni koji su 
prošli Drvar, Bihać, Zelengoru, Sutjesku...</span></p>
<p class="MsoNormal" style="line-height:91%"><span lang="EN-GB">Oko 16 časova 
izrađena je zajednička grobnica za sve poginule iz bataljona. Tela su poređana 
u raku jedno pored drugog i zasuta zemljom, a iznad grobnice, umesto spomenika 
postavljena je daska na kojoj je olovkom nacrtana petokraka zvezda i napisano: 
&quot;Na domaku slobode — padoše za slobodu&quot;. Borci 3. bataljona 3. 
krajiške proleterske brigade.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zajedničkim snagama brigade, istog dana posle podne, Pleternica je oslobođena. 
Zarobljeno je nekoliko stotina Nemaca.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Marko PANTIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_258.htm"><b>Prethodni dokument</b></a></TD>
<TD><a href="31_260.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

