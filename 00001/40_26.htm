<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_25.htm"><b>Prethodni dokument</b></a></TD>
<TD><a href="40_27.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">TALIJANSKI 
SISTEMI UPRAVLJANJA<o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Talijani 
su primjenjivali nekoliko različitih sistema kontrole u Jugoslaviji. U dijelu 
Slovenije i u hrvatskim zemljama koje su anektirali uveli su i vojnu i civilnu 
vlast. U Crnoj Gori je od sredine jula 1941. pa nadalje vojni komandant bio u 
isto vrijeme nadležan i za vojnu i za civilnu vlast. U dijelovima Kosova i 
zapadne Makedonije koje su Talijani pripojili Albaniji, također je djelovala i 
vojna i civilna uprava. U dijelovima NDH koje su najprije okupirali, zatim se iz 
njih povukli i ponovno ih okupirali (u razmaku od nekoliko mjeseci), vojni 
komandant imao je i vojnu i civilnu vlast. Talijani su upotrebljavali četnike 
kao pomoćnike i, u izvjesnoj mjeri, favorizirali srpski element u tim 
krajevima, vodeći istovremeno izrazito antihrvatsku politiku. To je dovelo do 
brojnih protesta hrvatskih vlasti, kao i do njemačkog nezadovoljstva 
talijanskom politikom.</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
grubim crtama, odnosi između Italije i NDH vidljivi su iz serije dokumenata 
potpisanih u Rimu 18. maja 1941. Bili su to: ugovor o granicama, sporazum o 
vojnim pitanjima priobalnog područja i ugovor o garanciji (nezavisnosti i 
teritorijalnog integriteta) i suradnji, sklopljen na dvadeset pet godina.<sup>29</sup> 
Svi su ti ugovori bili ponižavajući za Hrvatsku; za ustaški režim koji je u 
stanovništvu imao vrlo usku bazu, predstavljali su žestoki udarac od kojeg se</span><!--[if gte vml 1]><v:line
 id="_x0000_s1026" style='position:absolute;z-index:1;
 mso-position-horizontal-relative:margin;mso-position-vertical-relative:text'
 from="-8.9pt,174.7pt" to="-8.9pt,574.8pt" o:allowincell="f" strokeweight=".95pt">
 <w:wrap anchorx="margin"/>
</v:line><![endif]-->
<span style="mso-ansi-language:HR"><span style="mso-spacerun: yes">&nbsp;</span><span lang="HR">nikada 
nije oporavio. (K tome je bilo dogovoreno da će kralj Vittorio Emanuele 
imenovati jednog princa od kuće Savoia za hrvatskog kralja. Na tu sumnjivu čast 
imenovao je svog nećaka Aimonea, vojvodu od Spoleta, ali kako mu se nije mogla 
garantirati osobna sigurnost, nije u stvari nikad ni stupio na hrvatsko tlo).<o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">29 
Za tekst ovih ugovora vidi NDH, Ministarstvo vanjskih poslova, <i>Međunarodni 
ugovori 1941, </i>str. 49-59.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Prema 
uvjetima Rimskih ugovora, pojas hrvatskog teritorija uzduž jadranske obale (i 
većinu otoka) trebalo je prepustiti Italiji; ostatak teritorija koji je ležao 
između anektirane zone i demarkacione linije trebalo je podijeliti u dva 
dijela, od kojih je onaj priobalni trebalo demilitarizirati. Talijani su kasnije 
anektiranu zonu nazvali Zona I, demilitariziranu zonu Zona </span>II<span lang="HR" style="mso-ansi-language:
HR">, a ostatak područja do demarkacione linije Zona III. Nakon toga Italija je 
povukla glavninu svojih snaga iz Zona </span>II<span lang="HR" style="mso-ansi-language:
HR"> i III - iako samo privremeno, kao što ćemo vidjeti - a trupe koje su tamo 
ostale formalno su smatrane sve do 7. septembra 1941. savezničkim trupama 
stacioniranim na teritoriju NDH, prema obostranom sporazumu.<sup>30</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Druga 
talijanska armija, glavna talijanska snaga u napadu na Jugoslaviju, ostala je u 
zemlji kao okupaciona vojska<sup>31</sup> na velikom teritoriju, koji je išao 
od stare jugoslavensko-talijanske granice na sjeverozapadu, do Crne Gore i 
Jadranskog mora na jugoistoku i do talijansko-njemačke demarkacione linije na 
sjeveru (s nekim dijelovima tog teritorija i formalno pripojenim Italiji). Bila 
je to velika vojska koja je brojila oko 200.000 ljudi i tokom dvije i po godine 
talijanske kontrole nije se nikad povukla. Devetog maja 1942. preimenovana je u 
Glavnu komandu Slovenije — Dalmacije (skraćeno Supersloda). Jedan za drugim 
njeni komandanti bili su general Vittorio Ambrosio (do januara 1942), general 
Mario Roatta (1942) i general Mario Robotti (ranije komandant talijanskih trupa 
u Sloveniji).</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">30 
Italija, Stato </span><span style="font-size:7.0pt">Maggiore del R. </span><span lang="HR" style="font-size:
7.0pt;mso-ansi-language:HR">Esercito, <i>Bolkttini della guerra, </i>str. 541.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">31 
Osim, formalno, u periodu između potpisivanja Rimskih ugovora i 7. </span><span style="font-size:
7.0pt">IX</span><span lang="HR" style="font-size:7.0pt;mso-ansi-language:HR"> 
1941, dana tad su dvije zone bile i formalno i stvarno ponovno okupirane.<span style="letter-spacing:-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Četiri 
ili pet mjeseci nakon potpisivanja Rimskih ugovora talijanske su se trupe 
vratile u Zonu </span>II<span lang="HR" style="mso-ansi-language:HR"> i Zonu III 
u punoj snazi. Italija se jednostrano odlučila na ponovnu okupaciju, ali je 
pojedinosti raspravila s vladom NDH. Sedmog septembra je general Ambrosio kao 
komandant Druge armije preuzeo komandu i vojnih i civilnih poslova u tim zonama. 
(U svom proglasu od 7. septembra kaže da je to učinio na osnovi sporazuma s 
vladom NDH.)<sup>32</sup> Određen je administrativni predstavnik te vlade da mu 
pomaže u administrativnim stvarima, ali praktično su sve jedinice vojske NDH i 
ustaške vojnice bile protjerane u njemačku zonu. Kao službeni razlog za 
ponovnu okupaciju navedena je potreba da se ponovno uspostavi red i mir nakon 
izbijanja ustanka krajem jula, te zaštita ovog područja od mogućeg britanskog 
iskrcavanja na dalmatinskoj obali. Ipak se čini da su mnogo važniji razlozi 
bile želje da se ojača položaj za eventualnu daljnju ekspanziju u bogati 
podunavski bazen, ako bi se ukazala prilika, te da se hrvatske i naročito njemačke 
snage drže daleko od priobalnog područja. Apeli ustaškog režima Njemačkoj 
za pomoć protiv ponovne talijanske okupacije ostali su bez uspjeha, jer se 
Njemačka u to vrijeme nije htjela suprotstavljati Italiji. Ali početkom 1942, 
nakon teške jeseni, Talijani su shvatili da su se vojno previše raširili i da 
sebi ne mogu priuštiti još jednu godinu operacija protiv partizana na tako 
prostranom području. Devetnaestog juna postigli su sa ustaškom vladom novi 
sporazum<sup>33</sup> i tokom ljeta povukli su vjerojatno skoro polovicu svojih 
snaga iz Zona </span>II<span lang="HR" style="mso-ansi-language:
HR"> i III.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">32 
Za tekst zapisnika konferencije između talijanskih i NDH predstavnika o 
ponovnoj okupaciji dana 26. </span><span style="font-size:7.0pt">VIII </span><span lang="HR" style="font-size:7.0pt;mso-ansi-language:HR">1941. 
i za proglas generala Ambrosija, vidi <i>Zbornik DNOR, </i>tom </span><span style="font-size:7.0pt">XIII, 
</span><span lang="HR" style="font-size:7.0pt;mso-ansi-language:HR">sv. 1, str. 
345-353, 374-376.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;letter-spacing:-.05pt;mso-ansi-language:HR">33</span><span lang="HR" style="font-size:7.0pt;mso-ansi-language:HR"> 
Za njemački prijevod ovog sporazuma i za razne direktive vlade NDH o njegovoj 
primjeni i »normama« provođenja na talijanskoj strani, vidi mikrofilm br. 
T-501, rola 264, snimci 642-693.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Za 
vrijeme napada na Jugoslaviju u aprilu 1941. talijanska 9. i 11. armija držale 
su Albaniju. Nakon pobjede Osovine, 9. armija preuzela je kontrolu Crne Gore i 
nekih dijelova Kosova<sup>34</sup> i zapadne Makedonije, koji su za talijanski 
račun bili uključeni u Albaniju. Talijani su planirali da od Crne Gore stvore 
»nezavisnu« državu blisko vezanu za Italiju, ali opći ustanak koji je planuo 
u Crnoj Gori 13. jula 1941. prisilio ih je da ukinu položaj civilnog 
administratora i da svu vlast predaju vojnom komandantu, generalu Alessandru 
Pirziu Biroliju, kao guverneru s punim ovlastima u vojnim i civilnim poslovima.<sup>35</sup> 
Trupe u Crnoj Gori pod njegovom komandom, </span>XIV<span lang="HR" style="mso-ansi-language:HR"> 
armijski korpus 9. armije, preimenovane su 1. decembra 1941. u Trupe Crne Gore. 
Za vrijeme talijanske okupacije to se više nije mijenjalo.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Talijani 
su tako za teritorij Jugoslavije vezali vrlo velike snage — više od deset 
divizija u sastavu Superslode, dvije ili tri u sastavu Trupa Crne Gore.<sup>36</sup> 
K tome su Talijani u Jugoslaviji držali još policiju i crnokošuljaške 
jedinice, kao i zrakoplovne jedinice, a specijalna pomorska komanda — <i>Maridalmatia 
— </i>čuvala je istočnu jadransku obalu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">34 
Za talijanski a kasnije njemački okupacioni sistem na Kosovu i Metohiji, vidi 
Hadri »Okupacioni sistem na Kosovu i Metohiji, 1941-1944.«<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">35 
Zbornik DNOR, </span></i><span lang="HR" style="font-size:7.0pt;mso-ansi-language:HR">tom 
</span><span style="font-size:7.0pt">XIII, </span><span lang="HR" style="font-size:7.0pt;
mso-ansi-language:HR">sv. 1, str. 412-413.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">36 
Za raspored deset divizija talijanske Druge armije od 1. </span><span style="font-size:7.0pt">X</span><span lang="HR" style="font-size:7.0pt;mso-ansi-language:HR"> 
1941, vidi </span><i><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 403-411.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Poput 
Nijemaca, Talijani su također imali poslanika u Zagrebu; to je najprije bio 
Raffaele Casertano, a zatim Luigi Petrucci. Kao protutežu generalu Glaiseu 
imali su i predstavnika talijanske vojske; najprije generala </span>Antonia 
Oxilia <span lang="HR" style="mso-ansi-language:
HR">(do augusta 1942), a kasnije generala </span>Gian Carla Re. <span lang="HR" style="mso-ansi-language:HR">Neko 
je vrijeme i talijanska fašistička partija imala svog specijalnog predstavnika 
u Zagrebu, generala fašističke milicije </span>Eugenia Coselschija.</p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kondominij 
u NDH bio je najvažniji primjer talijansko-njemačkog partnerstva u upravljanju 
i pljački jednog okupiranog područja. Ali taj odnos nije karakterizirao sklad, 
već trajno suparništvo i sistematsko međusobno potkopavanje pozicija — na 
kraju uvijek na račun hrvatskog naroda i Talijana, dok su njemačka prevlast i 
vojno angažiranje neprestano rasli. Iako je do pogoršanja talijanskog položaja 
došlo uglavnom zbog partizanske aktivnosti, ne iznenađuje da su Talijani, u 
svjetlu rastuće njemačke vojne snage u Hrvatskoj, na generala Glaisea, njemačkog 
opunomoćenog generala u Hrvatskoj, i dobro poznatog italofoba, gledali kao na 
svog velikog dušmanina.<sup>37</sup> S druge strane, prema brojnim Glaiseovim 
dokumentima, gotovo su svi talijanski visoki oficiri i činovnici na sceni NDH 
bili izrazito antinjemački raspoloženi, osobito Roatta, </span>Oxilia<span lang="HR" style="mso-ansi-language:HR">, 
</span>Casertano<span style="mso-ansi-language:
HR"> </span>i<span style="mso-ansi-language:HR"> </span>Giuseppe<span style="mso-ansi-language:HR"> 
</span>Bastiannini<span lang="HR" style="mso-ansi-language:
HR">, guverner anektiranih dijelova Dalmacije. U tome se posebno isticao Roatta 
koji je s Nijemcima surađivao preko volje i bio otvoreno pročetnički 
nastrojen, pa su ga Nijemci više puta optuživali da sabotira njihova 
nastojanja oko pacifikacije, koja je za vojsku bio primarni problem i glavni 
cilj svih njemačkih snaga na teritoriju NDH.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">37 
Zanussi, I, 177, 215, 245.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Odnosi 
između Italije i NDH bili su između maja 1941. i septembra 1943. iz tih 
razloga mnogo kompleksniji i posve različiti od onog što se htjelo postići 
odredbama Rimskih ugovora. Talijansko kvazi-pokroviteljstvo nad marionetskom državom 
zavisilo je u stvari o njemačkom pristanku i nizu obaveza ekonomske, vojne i 
političke prirode koje su Nijemci nametnuli vladi NDH prije i poslije Rimskih 
ugovora, i koje su s vremenom sve više rasle.<sup>38</sup> Te su se obaveze 
prema Njemačkoj tajile pred Talijanima koliko je bilo moguće, ali se nisu 
mogle sakriti njihove posljedice i ubrzo je postalo jasno da Italija u NDH, 
usprkos Rimskim ugovorima, stoji daleko slabije od Njemačke.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;letter-spacing:-.05pt;mso-ansi-language:HR">38 
Usporedi odredbe iz tzv. Clodius protokola od 16. </span><span style="font-size:8.0pt;letter-spacing:-.05pt">V</span><span lang="HR" style="font-size:8.0pt;letter-spacing:-.05pt;mso-ansi-language:HR"> 
1941. o njemačkim ekonomskim povlasticama u </span><span lang="HR" style="font-size:8.0pt;
mso-ansi-language:HR">Hrvatskoj; utanačenje o tzv. legionarskim divizijama; i 
sporazum o statusu države u državi za njemačku manjinu u Hrvatskoj.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Sve 
u svemu, Italija je izvukla kraći kraj u podjeli ekonomskog plijena u 
Jugoslaviji. Sva proizvodnja boksita, glavnog strateškog materijala na njihovu 
području, bila je za cijelo vrijeme rata namijenjena Njemačkoj. Italija je 
izvukla najviše iz velikih prirodnih rezervi drva, ali njeno je područje imalo 
slabu poljoprivrednu proizvodnju, posebno žitarica, pa je bilo potrebno uvoziti 
hranu. Da stvar bude još gora, partizanske su operacije na velikom dijelu 
talijanskog područja jako otežavale eksploataciju prirodnih bogatstava. 
Partizani su neprestano napadali željezničku prugu Karlovac — Rijeka; ona je 
služila za transport rumunjske nafte što je Dunavom dolazila do Vukovara i 
zatim produžavala na zapad željeznicom. Isto je vrijedilo za jednako važnu 
prugu kroz Liku i sjevernu Dalmaciju do Splita.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Poput Njemačke, i Italija je NDH nametnula plaćanje troškova za izdržavanje 
svojih trupa. Pravno su to bili samo zajmovi koji će se vratiti poslije rata, 
ali kad je NDH zapala ü velike financijske teškoće u drugoj polovici 1942, 
Italija je vratila određen iznos tog zajma preko redovnog klirinškog računa.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_25.htm"><b>Prethodni dokument</b></a></TD>
<TD><a href="40_27.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

