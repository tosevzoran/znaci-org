<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_94.htm"><b>Prethodni dokument</b></a></TD>
<TD><a href="27_96.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote20" align="center" style="margin-top:0mm;margin-right:0mm;
margin-bottom:0mm;margin-left:80.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark90"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5NotItalic">TRAGOM KOLON</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5NotItalic">E</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Brigadna bolnica je ubrzano evakuieana iz doline 
Pive. Zadužena sam da vodim apoteku. Radije bih išla u svoj bataljon, ali kako 
se u ovoj situaciji usprotiviti? Neko i na ovim mestima mora biti, ubjeđujem 
sebe. Formiram svoju grupu i krećemo prema dolini Sutjeske.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Domaćica Vuković 
donosi nam ražani kolač i, pružajući mi ga, veli:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Uzmite ovo, trebaće 
vam. Dug je vaš put. Svaki dan po jedan zalogaj. Makar toliko; a za mene je 
lako, ja ostajem!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nas četvoro dijelimo 
kolač. Skrećem pažnju na riječ domaćice koja nas ispraća s očima punim 
suza. Kao da ispraća svoje kćeri. Ljubi nas kao da smo joj najbliži rod.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kolona je dosta brzo 
odmicala. Osvrtale smo se i dugo gledale uspravnu figuru domaćice koja nam je 
mahala sve dok nijesmo zamakli iza nekog brda.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naša bolnička kolona 
odmiče preko bregovite zaravni — bez odmora. Kao da smo postali boračka 
jedinica. Tišina. Čuje se monotoni topot konja koji poslušno guraju 
krivudavim stazama noseći ranjenike i sanitetski materijal. Šumovi ljudskih 
koraka gotovo nečujni. Pogdjegdje se začuje kako cvrkuću ptice. Taj sklad 
kolone u pokretu često remeti zvuk aviona. Bližimo se gustoj šumi. I, evo, 
odmor u sumraku. To je upravo zastanak, da pritegnemo opanke za još teže marševe.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Moja grupa je u slast 
pojela svoj dio kolača, a ja samo jedan zalogaj. Iznenada, začuše se retki 
rafali mitraljeza, zatim eksplozije ručnih bombi. Blješti šuma kao da gori na 
sve strane.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Odjednom, zastanak. 
Spotakao se konj i ranjenik je pao. Niko se ne usuđuje da priupita ranjenika je 
li se ugruvao, niti on pušta glasa zbog bolova. On opet mora ia konja, nemamo 
nosila. Strmina, naporno i opasno spuštanje. Čitavu noć smo išli, a vezom je 
ko zna koliko puta prenošeno naređenje — &quot;brže&quot;. Niko ne zna i ne 
pita kuda idemo. Slijedimo naše jedinice koje vrše proboj neprijateljevih obruča, 
Stoga ranjenici, bolesnici, bolničarke idu tempom koji zadivljuje.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na nekom prevoju kolona 
se poremetila, konji su posustali. Skidamo lakše ranjenike da bismo rasteretili 
konje. Nudim konja koji mi je bio dodijeljen, ali me odbijaju — jer vele da loše 
izgledam i da konj meni ipak treba. Obilazim apoteku i nalazim da je sve u redu. 
Istina, svi su mokri do kože. Srela sam Branku Vučinić i vidjela da da se, 
zbog rane u koljenu, teško kreće, pa sam joj dala konja. Mali čupavko, Nurko, 
prati me u stopu. Nedavno smo se sreli i sprijateljili. Htjela bih da toga mališana 
izvučem iz ove opasne situacije, strahujem da mu se što ne desi.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nastavljamo pokret, ali 
poslije kraćeg vremena — opet vatra sa svih strana. Čuju se poklici naših 
drugova koji jurišaju. Mi idemo za njima. Imam predstavu kao da i naša kolona 
neboraca probija obruč. A gotovo je tako. Požurujem kolonu. I ovog puta smo 
srećno prošli. Sa neke čistine zašli smo u šumu, pa se sigurnije osjećamo. 
Konji posustaju, padaju, dok ljudi odmiču uprkos premorenosti i gladi. Dva 
sanduka sanitetskog materijala, najviše prvih zavoja, ostalo je na proplanku. 
Zar da se to ostavi? Stala sam pored puta i djelila po jedan zavoj svakom borcu. 
Tako sam ispraznila jedan sanduk. Onaj drugi, prepun gaze i raznih lijekova, 
ponijela sam na leđima do prvog logorišta, gdje smo sve to razdijelili — 
malo borcima, a malo ranjenicima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Planinske kolibe 
primile su mnoštvo ranjenika i bolesnika. Kiša neprestano pada. Čitav dan smo 
se odmarali, pa smo se prebacili do Mrkalj-klada. Tamo smo bili prijatno iznenađeni 
kuvanom govedinom za ručak. Ne osjećam glad, čak ni strah od opasnosti koje 
vrebaju sa svih strana —s čela i sa začelja, s boka i iz vazduha. Otupila 
sam na sve. Zajedno sa bolničarkom Ljubicom Živković obišla sam ranjenike. 
Kada sam se vratila u kolibicu i zaspala, sjećam se, usnula sam svoje 
roditelje, svoju sestru. Iz toga me prenu naređenje za pokret. Sada je kolona išla 
nekako veselije. Nurko je samoinicijativno nahranio i konje, a i Drugovi su se 
malko okrijepili. Na Dragoš-sedlu, gdje su bili položaji artiljerije 1. 
proleterske divizije, dobismo kratak predah. A onda — pravac Sutjeska. Mučna, 
krivudava staza. Najteža dotad. Kolona se miče, zastaje, konji padaju, spotiču 
ee ranjenici. Kolona ipak kreće. Htjela bih da nešto pripomognem, čini mi se 
da imam više snage nego drugi. Mrak. Ništa se ne vidi. Odjednom, bljesak 
svjetiljke i veza: &quot;brže&quot;! I zaista, kolona odmiče nešto življim 
tempom.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Rekoše — pravac 
Zelengora. Poznatim, starim stazama. Neko me uhvati. Začuh molećivi glae jedne 
drugarice. Kroz plač mi se obratila za pomoć:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Vrati se sa mnom, 
molim te. Pala mi je kapa kod rijeke. Da je ne nađe neprijatelj, a i nezgodno 
je ovako ...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ispunila sam joj želju, 
ali kada nijesmo našle njenu kapu, poklonila sam joj svoju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Negdje na Vrbničkim 
kolibama dobili smo odmor. U blizini je bila neka jedinica pratećih oruđa iz 
1. brigade. Od bombardovanja na tom području imali smo teške gubitke. Jednom 
od drugova iz prateće jedinice, koga su zvali Bora Jovanović, parče avionske 
bombe odsjeklo je obje noge. Previjao se od bolova, palacao jezikom od žeđi, i 
jedva prozborio jedine, posljednje riječi: &quot;Pomozi mi, doktore!&quot;</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Zbog gubitaka od 
bombardovanja povećavao se priliv ranjenika u bolnicu. A to je sve nas ozbiljno 
zabrinjavalo. Predstojao nam je najteži zadatak — proboj. A naša kolona se 
kretala iza jedinica 1. proleterske brigade, kojoj je bilo povjereno raskidanje 
obruča na Balinovcu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Proboj! Ili — ili. 
Rekoše nam da i &quot;neborci&quot; moraju, u slučaju potrebe, prihvatiti 
borbu. Svi sposobni za nošenje oružja krenuli su u prvi borbeni red. Kada je 
počeo taj nezaboravni juriš, taj prolom mitraljeza i bombi, poklika, učinilo 
mi se kao da se gora prolomila i kao da se sve slilo u jedinstven huk i 
grmljavinu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Odjednom, narediše: 
&quot;Bolnica nalijevo krug!&quot; Poslušali smo, dok su zle slutnje proletjele 
kroz glavu svakog od nas. Malo kasnije, novo naređenje: &quot;Naprijed!&quot; 
Taman se zakačili malo &quot;zavjetrine&quot; u pozadini, a ono — pokret. 
Bila je to zora 10. juna — veliki datum u istoriji 1. proleterske. Neprijatelj 
na Balinovcu nije uspio da odoli jurišima proletera. Probili smo se! Pobijedili 
smo!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Toga dana avijacija je 
bila gotovo bez prekida nad bojištem. Guste šume primile su naše kolone 
premorenih boraca i ranjenika u svoje okrilje. Kako je sladak bio taj počinak. 
Još se živo komentarisao proboj. Ranjenici su ćutali. Niko od njih da se požali. 
Svi trpe tegobe napornih marševa.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Izbili smo na područje 
Zagorice i Rataja. Opet bombardovanje. Nalet iza naleta. Nove gomile mrtvih i 
nove grupe ranjenika. &quot;Tepih&quot; bombi razastro se u blizini neke kuće u 
kojoj smo bili smjestili nekoliko teških ranjenika, dok su oni lakši odvučeni 
u skrovita mjesta. Srećom, nije bilo gubitaka. Na drugoj strani, tamo gdje je 
Ljubica Živković previjala ranjene drugove, bilo je prilično ranjenih. Morali 
smo tražiti nove konje za potrebe bolnice. Izgledalo je kao da je, negdje pred 
smiraj dana, prošla vazdušna opasnost. Posmatrala sam s Ljubicom kako zalazeći 
zraci sunca pozlaćuju neku zaravan preko jaruge. Odlučismo da tamo sjednemo i 
popričamo. Ipak, zlokobni šum, koji nam se približavao velikom brzinom, 
opomenu nas na to da za nas može biti još posla.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Da se, Mrgude, 
spustimo u šumu! — obrati mi se ona.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nijesam je poslušala. 
Jedino sam je uhvatila pogledom kako kao vihor pojuri prema šumi, da se spase 
— a u stvari je letjela u susret smrti. Sve se odigralo za nekoliko trenutaka. 
Sirene štuka, zvižduk bombi i — Ljubice više nije bilo. S njom su poginuli 
i neki ranjenici.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pada prvi mrak. 
Okupljamo ranjene drugove. Sve bolničarke rade punom parom. I ranjenici i bolničarke 
s tugom pominju ime poginule drugarice Ljubice.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nov pokret izveden je, 
uprkos mnogobrojnim ranjenicima i posustalim konjima (kojima ni Nurkova brižna 
ruka nije mogla povratiti snagu), dosta brzo. Ostali su samo najteži ranjenici, 
s tim da se naknadno — pošto se obezbijedi potrebno ljudstvo za njihov prenos 
— prebace tamo gdje se mi budemo nalazili. Oblači se. Pravi mrak. Počela je 
da rominja kiša. Zastanak, tajac. Sjela sam na neki panj pored staze i — 
zaspala. Ostala sam potpuno sama, iza kolone koja je već zamicala ka padinama 
Jahorine. Mrak i grobna tišina. Kuda? Nekako natrapam na kuću u kojoj su bili 
smješteni teški ranjenici. Provirim unutra: mrak i strah. Požurim natrag. Učinilo 
mi se da se u neposrednoj blizini vodi borba. Poneka granata eksplodira na 
domaku one kuće.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Krenem prema Miljevini. 
Ne osjećam nikakav zamor. Mislim na ranjenike. Idem i zastajem, tražim odgovor 
na pitanje kuda su se deli teški ranjenici. Da nijesu pokušali da i oni krenu 
&quot;pješice&quot;. Osjećam da neosjetno mrak neetaje i puca zora. Idem, ali 
nijesam sigurna da je to pravi put. Najzad, doprla sam do nekog brda iznad 
Miljevine i na nekom prevoju zastala. Već je bila pala noć i zvijezde su žmirkale 
po nebeskom plavetnilu. Sjednem <sup>i</sup>&gt; nekako radosna u duši, počnem 
da osmatram unaokolo i da osluškujem borbu koja se sve oštrije razvija. 
Miljevinu obavila gusta magla. Puškaranje. Neprijateljeva artiljerija tuče 
most na šumskoj pruzi što vijuga ispod</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="Heading22Spacing3pt40"> 
brda </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR">na 
kome se nalazim.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Približavam se selu, 
mostu i magli koja sve to obavija nekom tajanstvenošću. Parčad granate zakačila 
me po nogama. Pokušala sam da pretrčim most, ali nijesam uspjela. Ugledala sam 
strašan prizor: na mostu vise leševi ljudi i konja. Žao mi je svih drugova, 
ali se plašim od same pomisli da se sretnem s nekim od poznatih. Pređem most i 
taman sam se udaljila nekoliko koraka, opet ekeplozija granate. Jedina misao 
koja me zaokuplja: poginuti, u redu, samo da me neprijatelj ne uhvati živu ili 
ranjenu.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tek se stišao odjek 
eksplozije, do mene doprije neko stenjanje. Počnem da se osvrćem okolo, zovem 
— bez odziva. Najednom, glas.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Druže, ubij me, ne 
ostavljaj me!</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Priđem bliže. 
Nepoznat drug ležao je u krvi, teško ranjen u glavu. Previla sam mu rane, mada 
je bilo sigurno da mu nema lijeka. Kako je strašno biti bespomoćna onda kada 
je drugu pomoć najdragocenija. Pokušavala sam da s njim porazgovaram. On je, s 
vremena na vrijeme, ponavljao onu ubitačnu molbu: &quot;Ubij me!&quot; Pitala 
sam se što da preduzmem. Kako ga ostaviti u ropcu? Da mu uslišim molbu i 
prekratim mu bolove — zar bi to bilo pravično, drugarski?! On je zaćutao, 
kao da je prisluškivao moje razmišljanje. A ja sam bila nepokolebljiva u tome 
da mu ne ostvarim njegovu glasnu želju. Možda će se spasti, jer što sve čovjek 
ne izdrži i ne preživi!</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pođem naprijed, možda 
ću uhvatiti vezu i uputiti ljude na ranjenika kome treba pomoći. Nikako se ne 
mirim s pomišlju da je stanje toga druga beznadežno. Tumaram po mraku, i, kada 
je magla počela da se razređuje, prešla sam cestu kod neke kuće, pa produžim 
travnjakom, da mi se ne čuje hod. Naiđem na česmu, napijem se i osvježim. 
Onda dođem do nekog porušenog mosta. Pređem potok onako obuvena. Na cesti 
ugledam — tenk. Ustuknem, a onda ipak priđem nepokretnoj gvožđuriji čim 
ugledah da su mu gusenice pokidane. Zavirim u tenk i tamo nađem opasač sa 
uprtačem, što mi je upravo ostalo kao jedina predmetna uspomena sa Sutjeske. 
Kuda sada — pitala sam se. Slučajno, na dvesta-trista metara ugledah utrtu 
stazicu kojom su naše kolone skrenule sa ceste. Pođoh tim pravcem do raskršća, 
pa onda obrnem desno puteljkom koji vodi pored ceste Miljevina—Foča. S 
vremena na vrijeme otpočinem</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="Heading22Spacing3pt40"> </span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;mso-fareast-language:
SR-CYR" class="Heading22Spacing3pt40">naslonjena</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="Heading22Spacing3pt40"> </span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">na tarabu koja se nalazi pored puta ili na nabrekle 
žile nekog starodrevnog stabla. Opet: što li je sa onim ranjenim drugom? Eto, 
zove me ili mi ee to samo pričinjava. Ponovo sebe preispitujem: da li sam sve 
uradila za njega, da li je trebalo prekratiti patnje čovjeku koji je bio u 
samrtnom ropcu?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Razmišljanja prekide 
reski šum mitraljeskog rafala. Nijesam pretpostavljala da je neprijatelj tako 
blizu. Ali ne pomakoh se s mjesta. Nijesam imala snage da bježim. Ipak, 
opasnost prođe. Posmatrala sam nekako neodređeno okolo sebe dok mi se pogled 
nije zadržao na stadu ovaca koje su očigledno bile uzbunjene, kao da je vuk među 
njih upao. Čobani su plakali i nekako su se svi, i ovce, i čobani, i četiri 
ili pet drugova koji su jurili stado, približavali meni. Nekoliko njih je sjelo 
pored mene. Pitam ih što to rade, iz koje su brigade.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Što te se to tiče! 
Mi smo sa Sutjeske, drugarice! Gladni smo. Ganjamo jedno jagnje!<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Nije to ispravno, 
drugovi! — rekla sam im glasom koji nije prijetio, već podsjećao na neke naše 
obaveze prema narodnoj imovini, na neki red koga se mi moramo pridržavati i 
sada.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Oni su me tako prekorno 
pogledali da sam se stvarno prepala.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Grupa gladnih, koji su 
samoinicijativno pokušali da dođu do hrane, nestade za tren oka čim malo jače 
zapucaše neprijateljevi mitraljezi. Ostadoh sama.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bol u lijevoj nozi otežavao 
mi je kretanje. Petna žila ukočila mi je čitavu nogu kao da je bila prikačena 
uz čeličnu šipku. Najzad, sa suprotne strane ugledah kolonu od nekoliko 
konja. Bolnički kurir mi reče da je upućen po ranjenike, ako ih negdje ima. 
Naravno, upozorila sam ga na mjesto gdje je ostao onaj teško ranjeni drug. Neko 
me popeo na konja i dao mi pravac kretanja. U stvari, konj je išao putem koji 
mu je, izgleda bio, poznat i dobro me doveo. Dok sam se kretala tim putem, 
avioni su kružili na širokoj prostoriji, lijevo od staze kojom me je nosio 
konj. Sada sam bila sve nestrpljivija, željela sam da se što prije nađem u 
sastavu svoje jedinice. Samoća me dotada psihički krajnje iscrpla, jedva sam 
čekala da se uključim u onu kolonu u kojoj se, uprkos preprekama koje savlađujemo, 
uvijek nalaze novi izvori samopouzdanja. Konj me sada vukao uz neko brdo 
prekriveno sitnim ševarom. Utrta staza ne izaziva nikakve sumnje da sam negdje 
zalutala. I zaista, ubrzo uđoh u označeno selo i tamo natrpah baš na apoteku 
i bolnicu moje divizije.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Footnote3">Ljubica 
VUKANOVIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_94.htm"><b>Prethodni dokument</b></a></TD>
<TD><a href="27_96.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
