<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_48.htm"><b>Prethodni dokument</b></a></TD>
<TD><a href="31_50.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-ansi-language:DE">PALI 
SU KOD SELA LUŽANA</span><span lang="DE" style="mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:8.0pt;text-indent:18.0pt;line-height:91%"><span lang="DE" style="mso-ansi-language:DE">Bilo 
je to 21. februara na položajima kod Lužana, na desnoj obali Vrbasa, između 
Bugojna i Gornjeg Vakufa, gde smo se našli posle neprekidnih borbi sa Nemcima, 
četnicima i ustašama po centralnoj Bosni i oko Teslića. U Bugojnu je 
neprijatelj bio koncentrisao jake snage u nameri da preko Gornjeg Vakufa prodre 
za Prozorsku kotlinu.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">21. 
februara 1943. godine krenuo je neprijatelj drumom prema Gornjem Vakufu, 
isturajući bočna obezbeđenja. Zbog brdovitog i slabije prohodnog terena nije 
mogao da prati visinu čela glavnine, a i zbog toga što su joj bila usporena 
dejstva delovima naše brigade koje je bila angažovana u borbi sa levom 
neprijateljskom pobočnicom.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Naša 
3. četa bila je oko 3 km severoistočno od komunikacije Bugojno — Gornji 
Vakuf, u visini sela Lužani i imala zadatak da ne dozvoli prodor neprijatelju 
na ovom pravcu. Komandir čete bio nam je Dušan Ožegović: povisok, rumena 
lica, prosto neka devojačka lepota. Bio je voljen komandir od svojih boraca. Na 
sebi je imao novu oficirsku uniformu, verovatno još od bivše jugoslovenske 
vojske.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Kolone 
neprijatelja su 21. februara 1943. godine nastupale u zahvatu ceste. Čekali smo 
u zasedi, da bismo osuli snažnu paljbu. </span><span lang="EN-GB">Tukli smo 
uraganski. Uspeli smo da zbunimo Nemce, ali samo za kratko vreme. Oni su se 
pribrali i počeli da tuku našu četu jakom mitraljeskom, topovskom i minobacačkom 
vatrom. Mi više nismo mogli da ostanemo na položajima — morali smo se povući.</span></p>
<p class="MsoNormal" style="text-indent:18.0pt"><span lang="DE" style="mso-ansi-language:
DE">Ali ko da nas štiti prilikom odstupanja?<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Komandir 
Dušan Ožegović dobio je naređenje za povlačenje čete a istovremeno dobili 
su takvo naređenje i oni delovi 3. krajiške brigade koji su se nalazili desno 
od nas. Neprijatelj je iskoristio tu okolnost i brzim nastupanjem prema našem 
desnom susedu ugrozio nam bok i zapretio udarom u leđa. Četa se povlačila uz 
blagu padinu kose, prekrivenu belim snežnim pokrivačem. Bili smo izloženi 
jakoj vatri. Zaklona nije bilo. Maskiranje pokreta bilo je neizvodljivo. Bili 
smo crne tačke na beloj podlozi koju je neprijatelj držao na nišanu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Četa je najvećom brzinom nastojala da se domogne grebena, ili bilo kakvog 
zaklona. U povlačenju, ja sam bio među poslednjima. Desno od mene, pognut, trčao 
je komandir Dušan Ožegović, a levo, kao u nekom magnovenju, video sam 
komandira 1. voda Nikicu Malića. Mitraljeski rafali neprijatelja nas zasipaju i 
skoro u isto vreme videh obojicu drugova pokošenih &quot;šarcem&quot;. Više 
se nisu digli.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Steglo mi se srce. Oko mene su fijukali kuršumi, prštao je sneg. </span><span lang="EN-GB">Padao 
sam, puzao, ustajao i opet padao. Stezao sam pesnice puzeći prema ivici šumarka. 
Gledao sam ispred sebe;</span></p>
<p class="MsoNormal" style="line-height:91%"><span lang="EN-GB">činilo mi se da 
se do grebena i šumarka nikada ne može doseći, iako je bio tu, sasvim blizu.</span></p>
<p class="MsoNormal" style="line-height:91%"><span lang="EN-GB">Lužane su 
odjekivale od plotuna, grmela je kanonada topova. Kiša kuršuma zviždala je 
pored moje glave i zarivala se u sneg. Ugledao sam Đuku Ostojića kome je rafal 
&quot;šarca&quot; slomio obe noge. I on se rastajao sa životom. Skočio sam za 
jednu živicu i tamo naišao na Radana Radakovića. </span><span lang="DE" style="mso-ansi-language:DE">Ležao 
je nepomično na leđima. Bio je bled u licu. Nije se moglo primetiti u koji deo 
tela je pogođen. Nije bilo nikakvih tragova krvi, dobijao se utisak da je živ. 
Srce mi se još više stezalo. Razljućen, osuo sam paljbu prema neprijatelju. 
Hteo sam da se osvetim. Činilo mi se da ću i ja sada ostati ovde, za ovom živicom 
zajedno sa Radanom Radakovićem koji je u četi bio jedan od najboljih nišandžija, 
čiji je &quot;šarac&quot; nemo ležao pored njega mrtvog.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Povlačio sam 
se. </span><span lang="DE" style="mso-ansi-language:DE">Šumarak mi je već bio 
na dohvat ruke. Neki su već gore zamakli i otpočinjali da dejstvuju. </span><span lang="EN-GB">Onda 
sam i ja pretrčao poslednju čistinu i bacio se u zaklon. </span><span lang="DE" style="mso-ansi-language:DE">Pipao 
sam se da nisam možda ranjen. </span><span lang="EN-GB">Nigde me nije bolelo, 
nigde nije bilo tragova krvi. </span><span lang="DE" style="mso-ansi-language:DE">Nisam 
verovao da sam preživeo ...<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Ishod ove borbe 
bio je porazan: 4 najbolja druga i borca su poginula. </span><span lang="DE" style="mso-ansi-language:DE">Bila 
je to za nas velika žalost, veliki gubitak. </span><span lang="EN-GB">Imali smo 
i 8 ranjenika koje smo nosili.</span></p>
<p class="MsoNormal"><span lang="EN-GB">Probijali smo se pored grebena, ivicom 
šume...</span></p>
<p class="MsoNormal" style="text-indent:19.0pt;line-height:91%"><span lang="EN-GB">Drugovima 
3. čete uspomena na Lužane ostaće nezaboravna. Pored puta Bugojno — Gornji 
Vakuf ostali su grobovi Dušana Ožegovića, Đuke Ostojića, Radana Radakovića 
i Nikice Malića ...</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Mile TEŠIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_48.htm"><b>Prethodni dokument</b></a></TD>
<TD><a href="31_50.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

