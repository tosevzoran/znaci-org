<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_18.htm"><b>Prethodni dokument</b></a></TD>
<TD><a href="31_20.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">PRVI 
DANI U 3. KRAJIŠKOJ</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="DE" style="mso-ansi-language:DE">Bio 
sam na dužnosti pri jednom našem tajnom skladištu u planini Grmeč (blizu 
sela Skakavac). Jednog dana (ne sećam se datuma) našao sam se u Komandi mesta 
Bosanski Petrovac po zadatku. U gradu sam doznao da su neki delovi 3. krajiške 
brigade već tu, da ostali delovi dolaze i da će ona zanoćiti u Bos. </span><span lang="EN-GB">Petrovcu 
i okolnim selima. Među onima koji su već bili u gradu video sam neke moje 
drugove, pored ostalih i Nikolu Pećanca, koga sam mnogo cenio i poštovao još 
za vreme našeg boravka kod Sanskog Mosta. Sa njim sam proveo u jednoj našoj 
partizanskoj četi četiri meseca, 1941. godine, na Brajić Tavanu.</span></p>
<p class="MsoNormal" style="line-height:91%"><span lang="EN-GB">Doznavši da je 
Pećanac sada komandant 2. bataljona 3. krajiške brigade, moja radost bila je 
utoliko veća. </span><span lang="DE" style="mso-ansi-language:DE">Odmah sam 
odlučio da te večeri i ja ostanem u gradu i provedem je sa borcima 3. brigade. 
</span><span lang="EN-GB">Omladma i AFŽ priredili su zabavu. Gotovo do zore 
pevale su se borbene pesme, igralo se, razgovaralo.</span></p>
<p class="MsoNormal" style="line-height:91%"><span lang="EN-GB">Mnogi omladinci 
i omladinke već su se odlučili da odmah pođu sa brigadom. </span><span lang="DE" style="mso-ansi-language:DE">Ja 
također, i odmah sutradan sam zamolio u Komandi mesta da mi dozvole da i ja 
postanem borac brigade. Koliko se sećam, komandant mesta je tada bio Pero 
Vranješ, koji mi nije udovoljio molbi što me je jako pogodilo. Rečeno mi je 
da će se zahtevi svih nas koji to tražimo razmotriti. Duž celog puta do sela 
Skakavca razmišljao sam o drugarstvu, pesmi, radosti i veselju koje sam video 
protekle noći kod boraca 3. brigade.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle četiri do pet dana pozvao me je Dako Latković, upravnik skladišta i 
saopštio mi da se odmah javim u Komandu mesta radi odlaska u 3. krajišku 
brigadu. Ispratili su me drugovi i poželeli sve najlepše u Trećoj. Zadnje što 
mi je rekao drug Dako Latković, bilo je:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Slušaj Mirko, i ja sam tražio, pa se nadam da ćemo se skoro naći 
zajedno u 3. brigadi!<a style="mso-footnote-id:ftn1" href="#_ftn1" name="_ftnref1" title><span style="mso-special-character:
footnote" class="MsoFootnoteReference">[1]</span></a><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Otišao sam u Komandu mesta, gde mi je saopšteno da se brigada nalazi na 
položaju između Ključa i Mrkonjića, te da je pre tri do četiri sata u tom 
pravcu krenula jedna grupa omladinaca. Dobio sam propusnicu da i ja krenem za 
njima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Dan je bio lep, topao. Brigada je bila u pokretu i mi smo je stigli u 
gornjem Ribniku, na putu za donje Bravsko. Raspoređen sam u 2. četu 2. 
bataljona. Bilo je to početkom oktobra u prvi sumrak. Moja želja bila je 
ispunjena. Prvi marš sa brigadom bio je dug: od Gornjeg Ribnika, preko Donjeg 
Bravska, Gologlava i Sanice, do sela Krasulja između Ključa i Sanskog Mosta. </span><span lang="EN-GB">Marševali 
smo noću. Noć je bila kako se samo poželeti može. Međutim, kako nas je put 
vodio kroz planinu a mesečine nije bilo, marševalo se dosta sporo. Bele marame 
ili parče belog papira stavljali smo na ranac druga ili drugarice ispred sebe, 
pa je veza bolje održavana.</span></p>
<p class="MsoNormal" style="line-height:91%"><span lang="EN-GB">Konačno, u 
Donje Bravsko smo došli posle ponoći, gde smo se odmorili, malo prospavali, 
doručkovali i nastavili marš ka određenom položaju. Istog dana smo došli i 
razmestili se u selu Pištenica, na levoj obali reke Sanice. </span><span lang="DE" style="mso-ansi-language:DE">Selo 
je bilo pusto. Ustaše su poklale sve što je bilo muško od srpskog stanovništva, 
a muslimansko stanovništvo je kasnije pobeglo u Sanski Most. Istina, u selu je 
bilo nekoliko žena i dece, ali sve je bilo u crno zavijeno.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sutradan, održan je sastanak naše čete, na kome se raspravljalo o svim 
dobrim i lošim stranama koje su iskrsle u toku marša. To mi se dopalo, jer 
svako je imao prilike da se izjasni o bilo kojoj stvari. Sastanak je bio kratak. 
Govorilo se otvoreno i konkretno. Vodnik moga voda bio je Vajan Grubor iz 
okoline Drvara, a komandir čete Dragija Dumić, takođe iz okoline Drvara. 
Obojica su govorila o našim budućim naporima i poteškoćama, o marševima 
koji nas očekuju po mnogo lošijem terenu, o disciplini i slično. Posle svega 
reč je uzeo i politički komesar čete Milan Skakić, čovek koga smo svi 
voleli i poštovali. On je govorio, pored ostalog, i o tome kakav odnos treba 
imati prema narodu u mestima kroz koja prolazimo, o međusobnim odnosima i 
drugo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Put iz sela Pištenica za Krasulje i Peći, gde su se nalazili 
neprijateljski položaji, vodio je preko brda Ošljak, sa koga su se videla 
neprijateljska utvrđenja na drumu Ključ — Sanski Most. Posle dva do tri dana 
odmora naš bataljon je 5. 10. uveče izvršio napad na neprijateljske položaje, 
ali bez uspeha.</span><a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="DE" style="mso-ansi-language:DE"> 
Odmah posle neuspele akcije sledila je druga, koja je bila solidno pripremljena 
pa i uspeh nije izostao.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naša četa je napadala jedno utvrđenje na samom drumu (kota 518), između 
zaseoka Husići i Sejarići. Kada se naš vod približavao bunkeru, vodnik našeg 
voda Vojan Grubor viknuo je iz sveg glasa: Napred drugovi! — i krenuo prvi. 
Svi smo puzali u pravcu neprijatelja. Levo od mene bio je Mirko Rodić iz 
okoline Drvara, posebno hrabar i neustrašiv borac.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle kraćeg otpora neprijatelj je likvidiran, a u toku borbe ranjen je 
Mirko Rodić. Osećao je teške bolove. Odneli smo ga u brigadni sanitet gde smo 
stigli do zore. Tamo smo zatekli Nikolu Karanovića. Na njegovo pitanje da li je 
neprijatelj likvidiran, jedan drug je odgovorio da je sve išlo vrlo 
jednostavno. Ne znajući da je to komandant 3. brigade, ja sam se umešao i 
rekao da to nije tačno, jer se neprijatelj, bar na našem sektoru, bio dobro 
utvrdio. Karanović me je oštro prekinuo:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Nemoj ti 
da stvaraš paniku! Pričaš gluposti, druže!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ja sam se odmah povukao, saznao da je to komandant brigade, a drugovima je 
ono &quot;Nemoj ti da stvaraš paniku ...&quot; služio kao predmet šale na moj 
i Karanovićev račun.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ranjenog druga odveli smo zatim u bolnicu čak do Majkić Japre. </span><span lang="EN-GB">Putovali 
smo ceo dan. Ranjenik se osećao vrlo loše. Iste noći, oko 23 časa doznali 
smo da je Marko Rodić u teškim bolovima podlegao zadobijenoj rani u bolnici. 
Smrt ovog hrabrog i neustrašivog borca potresla je našu četu. Teško je bilo 
pomiriti se sa stvarnošću da Mirka više nema.</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Mirko KECMAN</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Ta mu se želja ispunila. </span><span lang="EN-GB">Ponovo sam ga video tek 
    u leto 1943. godine, posle oslobođenja Bugojna i Kupresa. Dako je kasnije 
    junački poginuo kao politički komesar bataljona jedne naše krajiške 
    brigade.</span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="EN-GB"> 
    Kasnije smo slušali o tome da napad nije uspeo zbog loše pripreme.</span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_18.htm"><b>Prethodni dokument</b></a></TD>
<TD><a href="31_20.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

