<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_17.htm"><b>Prethodni dokument</b></a></TD>
<TD><a href="31_19.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">ČETVRTI 
— &quot;SKUCANI&quot; BATALJON</span><span lang="EN-GB" style="font-size:
10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:9.0pt;line-height:91%"><span lang="EN-GB">Formiranjem 
3. krajiške brigade, 22. avgusta 1942. godine, bilo je samo dva bataljona. Tek 
oktobra 1942. godine u sastav brigade ušao je 3., a odmah zatim se pristupilo 
formiranju i 4. bataljona.</span></p>
<p class="MsoNormal" style="line-height:91%"><span lang="EN-GB">Palo mi je u deo 
da odem za zamenika komesara baš u taj 4., koga su prozvali &quot;skucani&quot; 
bataljon. A donekle su i bili u pravu, jer je taj bataljon formiran od devet 
ustaničkih četa. Svaka od tih devet četa morala je dati po jedan vod za 
&quot;skucani&quot; bataljon. Čete su bile sa teritorije devet bivših opština, 
drvarskog, petrovačkog i bihaćkog sreza. Zbog toga su nas i nazvali 
&quot;skucani&quot; bataljon, zbijajući šalu, našta smo im odgovarali da je u 
našem bataljonu dosledno zastupljen krajiški internacionalizam!</span></p>
<p class="MsoNormal" style="line-height:91%"><span lang="EN-GB">Bez obzira na to 
kako je nastao, 4. bataljon je dobio odlične borce, gotovo bez izuzetka iz 
prvih dana ustanka. Istina, u svakom vodu je bio po jedan ili dvojica koji su 
doneli neki &quot;rep&quot;. </span><span lang="DE" style="mso-ansi-language:
DE">Nekoga je bio glas da je &quot;slab po ženskoj liniji&quot;, drugoga da je 
&quot;kicoš&quot;, trećeg da voli da menja odeću i oružje i sl. A sa 
takvima, ma koliko bili dobri i hrabri, nama komesarima nije bilo baš lako 
izlaziti na kraj.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ostali bataljoni su nam &quot;podvalili&quot; i još u nečemu: poslali su 
nam malo članova Partije, a još manje članova SKOJ-a. O tome je bilo reči na 
prvim partijskim sastancima pa čak i predloga da se neki drugovi odmah prime u 
Partiju, ali smo to ipak odgodili za kasnije.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Formiranje 4. bataljona trajalo je dva-tri dana. Posle ovoga smo odmah 
krenuli iz sela Ramića kod Ključa i preko zapadnih padina Grmeča prešli Unu, 
zatim planinu Plješivicu i došli pred sam Bihać. Silovitim jurišima nekoliko 
brigada grad je osvojen. U toj borbi &quot;skucani&quot; bataljon je uspešno 
položio ispit. </span><span lang="EN-GB">Usledile su i pohvale. To prvo 
priznanje zaista nam je bilo drago. </span><span lang="DE" style="mso-ansi-language:DE">Verujem 
da smo ga i zaslužili. </span><span lang="EN-GB">Borci su se prosto ponosili što 
su pripadnici &quot;skucanog&quot; bataljona. Ipak mi se čini da su posebno 
priznanje u toj borbi zaslužili Jovo Vukša, komandir 3. čete, Sajo Grbić,<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
komandir 1. čete i stari Rade Kljajić, komandir 2. čete. Čete su u svom 
komandiru gledale sve i svja, čega su komandiri, inače prekaljeni rukovodioci, 
bili svesni. Znali su da se autoritet i ugled u jedinici stiče, u prvom redu, 
ličnom hrabrošću i da tek onda dolaze i drugi kvaliteti.</span></p>
<p class="MsoNormal" style="margin-top:1.0pt;text-indent:15.0pt;line-height:91%"><span lang="EN-GB">Jovo 
Vukša, rodom iz Vrtoča, nije bio član Partije. Bio je vrlo hrabar i vešt 
komandir, snažan momak. Pre dolaska u partizane bio je sezonski radnik a radio 
je i u Francuskoj i Nemačkoj. Komunisti njegove čete su ga hvalili, a i ja sam 
ga poznavao još iz ustanka, pa sam odlučio da s njim razgovaram o njegovom 
eventualnom prijemu u Partiju posle osobođenja Bihaća.</span></p>
<p class="MsoNormal" style="text-indent:15.0pt"><span lang="EN-GB">Vukša je 
prihvatio razgovor, ali me je odmah u početku upozorio:</span></p>
<p class="MsoNormal" style="line-height:91%"><span lang="EN-GB">— Volim, 
brate, Partiju i neću te u to ubeđivati. </span><span lang="DE" style="mso-ansi-language:
DE">Znam da nje nije bilo — ne bi ni nas. Svaka joj čast, ... ali, ja ne mogu 
biti u Partiji. Ne mogu, eto, zbog te puste discipline! Volim — kaže Vukša 
— da pogledam i u koju snašu. </span><span lang="EN-GB">A ti, kao komunista, 
to ne smeš. Volim da menjam uniforme i oružje, ti to ne smeš, moraš biti 
skroman. Volim da pojašem i dobrog konja, a ti i to ne smeš. Sećaš li se kad 
dovedoh onog zekana sa Zrinjske gore, ono kad još u ustanku idosmo Banijcima u 
pomoć ...</span></p>
<p class="MsoNormal" style="line-height:91%"><span lang="EN-GB">— Sećam se 
— rekoh — i kritike se one sećam što ti je tada uputismo, svega se dobro 
sećam.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— E, vidiš da sam tada bio član Partije — ode glava! </span><span lang="EN-GB">Ko 
bi me spasao? </span><span lang="DE" style="mso-ansi-language:DE">Nema ti spasa, 
pravila partijske discipline su tu. Na smrt, druškane.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Uzaludna su bila sva ubeđivanja. Vukša je ostao pri svome:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Nije Partija za nas, za ovu seljačku raju. Ona nas dobro vodi, a mi ćemo 
joj biti uvek verni vojnici!<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Shvatanja Jove 
Vukše su me iznenadila i ujedno pogodila. Pomislio sam: gde si moja krnjeuška 
četo! Borci &quot;skucanog&quot; bataljona su zaista junaci, ali šta im to 
vredi, kad ćemo sto muka videti dok jednog pripremimo za Partiju. </span><span lang="DE" style="mso-ansi-language:DE">I 
— trebalo mi je dosta snage da dokažem i sebi i drugima da i Jovo Vukša može 
biti primeran komunista.<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Po oslobođenju Bihaća krenuli smo u Cazinsku krajinu, sa zadatkom da očistimo 
ovaj kraj od manjih neprijateljskih posada, u čemu smo potpuno i uspeli. Zatim 
smo se ponovo vratili u Bihać gde smo na svečan način proslavili Dan 
oktobarske revolucije, 7. novembar, kada nam je stiglo i obaveštenje štaba 
brigade da se formira Prva proleterska divizija u čiji sastav, zajedno sa 1. 
proleterskom i 3. sandžačkom, ulazi i 3. krajiška brigada.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Našoj radosti zaista nije bilo kraja. </span><span lang="EN-GB">Odmah smo 
počeli sa partijskim pripremama. Borcima je objašnjavan značaj stvaranja Prve 
divizije NOVJ, kao i to da je velika čast biti u njenom sastavu. Nekoliko dana, 
u stvari, nismo ništa drugo ni radili već držali partijske i skojevske 
sastanke i konferencije sa borcima. Izvršili smo temeljne analize dotadašnjeg 
rada u bataljonu, uopštili postignuta iskustva i izvukli zaključke za dalji 
rad.</span></p>
<p class="MsoNormal" style="line-height:91%"><span lang="EN-GB">Sećam se da je 
najviše bilo govora o borbi za oslobođenje Bihaća. Valjda i zbog toga što 
smo tom prilikom izgubili dosta dobrih boraca, a među njima i članova Partije 
i Skoja, tako da je broj organizovanih bio tada manji nego kada je bataljon 
formiran. A kad je bilo reči o tome kako se ko držao u borbi za Bihać mnogo 
se govorilo o slučaju puškomitraljesca Rodića, hrabrog mladića (mislim da je 
bio skojevac), koga su prilikom juriša na rovove kod aerodroma ustaše živog 
uhvatili i odmah ga počeli zlostavljati. Užasnuti prizorom koji su videli, 
borci njegovog voda su se povukli. Ponovnim jurišom rovovi su ipak zauzeti, ali 
uz nove žrtve, mada smo zarobili dvadesetak neprijateljskih vojnika, zaplenili 
jedan protivtenkovski top i više drugog oružja. Ustaški vojnici su izvršili 
juriš i primorali nas da se privremeno povučemo na ranije položaje, što nam 
je kasnije pričinilo ne malo teškoće da se probijemo u grad, prema dobijenom 
zadatku.</span></p>
<p class="MsoNormal" style="line-height:91%"><span lang="EN-GB">Ovaj slučaj bio 
je predmet oštre kritike. Rečeno nam je da se tako ne može ratovati kada se 
budemo borili pod zastavom Prve divizije. Makar da se preterivalo u kritici Rodićevog 
voda, ona je bila korisna, jer je uticala na formiranje lika borca-proletera.</span></p>
<p class="MsoNormal" style="line-height:91%"><span lang="EN-GB">Na sastancima su 
isticani i mnogi primeri hrabrosti boraca i starešina kakvi su bili Mile Malbašić, 
Mile Kokot, Gojko Vignjević, Pero Zorić i drugi.</span></p>
<p class="MsoNormal" style="line-height:91%"><span lang="EN-GB">Iz Bihaća smo 
otišli u Bosanski Petrovac, gde je drug Tito 14. decembra izvršio smotru naše 
brigade i tom prilikom održao govor. </span><span lang="DE" style="mso-ansi-language:
DE">Taj događaj mi je ostao u dubokom sećanju. Većina naših boraca je tada 
prvi put videla svog Vrhovnog komandanta.<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a> 
Svi su ga pažljivo slušali, &quot;gutali&quot; gotovo svaku reč. Tito je tada 
govorio o prvim uspesima naše oslobodilačke vojske, naglašavajući da je 
pobeda još daleko, da nas očekuju velike žrtve, nova iskušenja i napori. Te 
reči su, u neku ruku, demantovale nas političke radnike. Dotada, nismo imali 
običaj da ukazujemo na dugotrajnost naše borbe, na teškoće koje će tek doći. 
I sami smo bili poneti naglim uspesima, naročito oslobođenjem Bihaća i drugih 
mesta u Krajini. Titove reči da<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">se borba tek razbuktala i da je još daleko do konačne pobede, borci su ne 
samo tada, već i kasnije, preko Neretve i Sutjeske, živo komentarisali.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Odmah posle Titovog govora drug Fića Kljajić je, u dvorani nekadašnjeg 
sokolskog doma, održao sastanak sa partijskim i političkim rukovodiocima 1. 
proleterske i 3. krajiške brigade, koji je trajao do noći. Govorio je, 
uglavnom, samo drug Fića, a tema sastanka je bila: stil i metod rada 
partijsko-političkih aktivista. Pošao sam sa uverenjem da sam na tom sastanku 
više naučio nego i na jednom drugom do tada, pa i kasnije.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Drug Fića je zaista umeo da na nas prenese svoje bogato revolucionarno 
iskustvo. Kako nam je samo objasnio ulogu komesara i njihovih zamenika u četi, 
bataljonu i brigadi! Kad smo napustili dvoranu sokolskog doma, neke političke 
komesare je zahvatio prosto strah da neće uspeti da odgovore svojim zadacima. 
Nije to bila malodušnost pred novim naporima koji su nas očekivali, već izraz 
vrlo visoke ocene uloge i mesta partijskog i političkog rukovodioca u onim 
uslovima. Pojedinci su čak smatrali da treba da napuste komesarsku dužnost, 
jer joj &quot;nisu dorasli&quot;. Ta &quot;kriza&quot; je ubrzo savladana, ali 
su političke pripreme u Bosanskom Petrovcu — Titov govor i sastanak sa Fićom 
Kljajićem — imali neocenjiv značaj za budući partijski i politički rad u 
celoj 3. krajiškoj brigadi.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="EN-GB">To 
posebno mogu reći za rad u našem 4. bataljonu. </span><span lang="DE" style="mso-ansi-language:DE">Od 
toga dana, 14. decembra 1942. godine, partijska i politička aktivnost je bila 
sve intenzivnija. To je pokazalo i naš uspešni pohod od Bosanskog Petrovca, 
preko Čađevice i Jajca, u centralnu Bosnu, gde smo postigli krupne političke 
pobede, naročito u razbijanju četnika, organizovanju narodne vlasti na oslobođenoj 
teritoriji, učvršćenju jedinica, a posebno na sticanju dragocenih iskustava u 
borbi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Naročito je oživeo politički i teoretski rad, ali sektaštvo u pogledu 
prijema novih ljudi u Partiju i dalje je bila najveća slabost našeg partijskog 
rada. Komunisti su često bez ikakve potrebe tražili &quot;dlaku u 
jajetu&quot;. U bataljonu je bilo toliko hrabrih i dobrih ljudi, ali kad god se 
postavilo pitanje njihovog prijema u Partiju uvek se pronašao neki nedostatak 
kod tog čoveka.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Karakterističan je bio u tom pogledu slučaj Akifa Čohadžića. Spadao je 
u red primernih omladinaca, bio skojevac <i>v</i>eć godinu dana, a uz to jedan 
od retkih muslimana u bataljonu, što je u ono vreme za nas bilo neobično važno. 
Isticao se u svim borbama i bio veoma omiljen među drugovima. </span><span lang="EN-GB">Dva 
puta sam insistirao da ga njegova ćelija primi u Partiju i oba puta su mi na to 
odgovorili:</span></p>
<p class="MsoNormal" style="text-indent:17.0pt;line-height:91%"><span lang="EN-GB">— 
Akif je dosta dobar, ali neka još malo pričeka, mlad je. Akif Čohadžić, na 
žalost, nije dočekao taj dan, poginuo je januara 1943. godine kada su nas 
Nemci iznenadili u selu Dolićima, kod Teslića. Bilo je veoma hladno i veliki 
sneg. Sedeli smo kraj ognjišta u seoskim kućama, kad je odjednom pripucalo sa 
svih strana. Nemci su pokušali da nas blokiraju, ali delovi prve i Akifove čete 
odigrali su tu presudnu ulogu. Borili su se kao što se bore junaci. Akif je 
prednjačio. I posle žestoke borbe, koja je trajala puna četiri časa, Nemci 
su naterani u bekstvo. Gotovo cela nemačka četa, na čelu sa četiri oficira, 
bila je izbačena iz stroja.</span></p>
<p class="MsoNormal" style="text-indent:17.0pt;line-height:91%"><span lang="EN-GB">Kad 
je prestao i poslednji pucanj, saznali smo da je Akif teško ranjen. Njegovi 
drugovi su ga doneli na jedno brdo, na ivici sela, baš tu gde se nalazio štab 
bataljona. </span><span lang="DE" style="mso-ansi-language:DE">Bio je sav u 
krvi. Lobanja mu je bila razbijena, ali je još bio živ. Rastajući se sa životom, 
Akif Čohadžić je, kao za sebe, u poslednjem monologu rekao:<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">— 
Eto, činio sam sve, ali ipak ne postadoh član Partije! Te reči izazvale su 
suze u očima prisutnih. Našeg dobrog Akifa sahranili smo tu, na bregu iznad 
Dolića, kraj puta, gde se obično i sahranjuju bezimeni junaci.<o:p>
</o:p>
</span></p>
<p class="MsoNormal" style="margin-top:2.0pt;text-indent:17.0pt;line-height:91%"><span lang="DE" style="mso-ansi-language:DE">Bataljon 
je nastavio svoj borbeni put, a mi smo se dugo sećali Akifa Čohadžića. 
Rrazmišljao sam: koliko li je takvih Akifa, koje nismo razumeli, kojima nismo 
ispunili tu žarku želju da dobiju časno zvanje člana Partije.<o:p>
</o:p>
</span></p>
<p class="MsoNormal" style="margin-top:2.0pt"><span lang="DE" style="mso-ansi-language:
DE">Takve misli, koje su me prosto progonile tih dana, naterale su me da 
pripremim jedan sastanak bataljonskog partijskog biroa, na kome bi se temeljno 
analiziralo pitanje prijema novih ljudi u Partiju. U pripremi tog sastanka neočekivano 
se pojavio jedan problem. Neki drugovi iz biroa su, naime, zahtevali da se u 
isto vreme razmotri i pitanje takozvanih harangera u bataljonu. </span><span lang="EN-GB">Predlog 
je prihvaćen i otpočeli smo rad na tome.</span></p>
<p class="MsoNormal" style="line-height:91%"><span lang="EN-GB">Posle dugih 
razgovora ispostavilo se da se uopšte ne radi o &quot;harangerima&quot; već 
naprotiv — o dobrim, pa čak i najhrabrijim ljudima u bataljonu. Mnogi od 
njih, istina, nisu bili dovoljno politički izgrađeni, ali su, bez obzira na 
to, bili spremni da se žrtvuju do kraja. Nisu pravili ni političke ispade, već 
su se sasvim primerno držali prema borcima i stanovništvu kuda smo prolazili.</span></p>
<p class="MsoNormal" style="line-height:91%"><span lang="EN-GB">Kada smo to 
utvrdili, onda se postavilo pitanje: kako je uopšte došlo do toga da se o tim 
drugovima govori kao o harangerima? I brzo smo našli odgovor. Tim drugovima se 
&quot;prišivala&quot; takva etiketa uglavnom zbog toga što su kritikovali sve 
i svakoga, ako su smatrali da je to potrebno. Možda su negde i preterivali, ali 
su njihove kritike uglavnom bile na svom mestu. Sem toga, ti drugovi su ponekad 
prigovarali i komandama četa zbog nedovoljne brige o ishrani boraca ili se, 
pak, bunili što su ih često određivali u patrole, na straže itd. I u tome su 
bili u pravu, jer su rukovodioci upravo njima poveravali najteže zadatke, pošto 
su u njih imali najviše poverenja. Tako je, umesto ocena da su to harangeri, 
partijski biro zaključio da i među tim drugovima treba tražiti nove članove 
Partije i Skoja.</span></p>
<p class="MsoNormal" style="line-height:91%"><span lang="EN-GB">Taj zaključak 
smo pokušali da sprovedemo u svim partijskim ćelijama, ali gotovo u svakoj četi 
se počeo javljati otpor među starijim komunistima, koji su imali običaj da 
ističu predratne kriterijume za ulaz u Partiju, iako se oni dobrim delom nisu 
mogli primenjivati u ratnim uslovima. Pa ipak, postepeno su se lomila sektaška 
shvatanja, ćelije su stalno rasle i jačale.</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="EN-GB">Od 
januara do aprila 1943. godine partijska organizacija 4. bataljona se gotovo 
udvostručila. Bio je to period najintenzivnijeg partijskog i političkog rada. 
Krajem aprila, dakle posle bitke na Neretvi, u 4. bataljonu je bilo oko 70 članova 
Partije, 22 kandidata i 80 skojevaca. Bilo je ukupno 172 organizovana i 102 van 
organizacije. Tada je već mnogo lakše; partijska organizacija je imala znatan 
broj izgrađenih komunista.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Nezaboravna 
su mi sećanja na likove tadašnjih sekretara partijskih ćelija, zamenika 
politkomesara čete: Nikice Kneževića, Duška Trninića i Draga Kačara. </span><span lang="DE" style="mso-ansi-language:DE">Birali 
smo ih po posebnom kriterijumu. </span><span lang="EN-GB">Imali su sve kvalitete 
uzornih partijskih radnika, a pored toga isticali su se i ličnom hrabrošću. 
To je našim borcima posebno imponovalo, jer su zamenici komesara predstavljali 
legalne predstavnike Partije, od njihovog držanja u borbi zavisio je i njihov 
partijski autoritet i uspeh partijskom radu uopšte. Mislim da je njihova velika 
zasluga što smo u bataljonu imali tako jaku i snažnu partijsku organizaciju. 
Brojna skojevska organizacija, nad kojom su oni posebno bdili kao nad neiscrpnim 
izvorom novih, mladih komunista, imala je neocenjivu zaslugu u brojnom i 
kvalitetom jačanju četnih ćelija. Njihov prijem u KPJ osvežavao je četne ćelije, 
unosio u njih nove podsticaje za još aktivniji i sadržajniji rad.</span></p>
<p class="MsoNormal" style="text-indent:14.0pt;line-height:91%"><span lang="EN-GB">Rukovodilac 
Skoja u bataljonu drug Nina Medić zaista je bio uzor koga su mogli da koriste 
svi Skojevci, kako po vom bogatom iskustvu u radu sa mladima, tako i po 
inteligenciji, teoretskim znanjima, a posebno po hrabrosti. Nina je kao 
omladinac, đak gimnazije, zapažen još u ustanku kao hrabar, talentovan i 
spretan politički radnik. Za godinu dana rata srastao je u bataljonskog 
rukovodioca Skoja, a to za jedinice kakve su bile naše, za organizaciju koja 
je, bez obzira na oštrinu kriterijuma, ipak bila masovna, dovoljno ubedljivo 
govori o njegovim kvalitetima. Ranjavan je više puta, jer ga je obuzimao zanos 
mladosti za vreme juriša i potreba da primerom pokaže kako treba jurišati. 
Ali teško ranjavanje posle završene bitke na Sutjesci nije preživeo.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Sećam 
se sastanka bataljonskog partijskog biroa na Lučkim Kolibama, kada je partijska 
organizacija odigrala presudnu ulogu u proboju pretposlednjeg neprijateljskog 
obruča na Sutjesci. </span><span lang="DE" style="mso-ansi-language:DE">Iznenada 
nam je, naime, stigla naredba da se pripremimo za proboj. Na prvi pogled ništa 
neobično! Ali, u naredbi je stajalo i to da se teško naoružanje zakopa, da se 
jedinica oslobodi komore i kuhinje, da se pokolju konji i spremi hrana itd. U 
naredbi je posebno bilo naglašeno da se štedi municija, da proboj bude 
silovit, da ne sme biti ranjenika, a ukoliko ih i bude, ne zadržavati se sa 
njima, već ih ostavljati i samo produžiti napred. Nekoliko časova pošto smo 
dobili tu naredbu u bataljon su došli neki članovi štaba brigade, među 
kojima i Živorad Ljubičić, i još detaljnije nam objasnili naš zadatak.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="EN-GB">I 
pored toga, mnogi borci nisu najpravilnije shvatili neke stavove te naredbe. 
Naročito ih je zbunila odluka da se konji zakolju i da se teški ranjenici 
ostavljaju. </span><span lang="DE" style="mso-ansi-language:DE">Neki su po tome 
predskazivali kraj, katastrofu! Situacija zaista nije bila laka, ali se izlaz 
morao tražiti.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Obilazili smo borce u bataljonu, rasute na padinama Hrčavke. Sedeli su u 
grupama, neki pričali, neki ćutali pognutih glava. Atmosfera je bila teška; 
svuda oko nas čuli su se rafali mitraljeza i prasak avionskih bombi. Nečujno, 
privukao sam se jednoj grupi boraca, ne bih li čuo o čemu govore. Tek kada sam 
im se približio, primetio sam da oni, u stvari, ne pričaju, već to jedan 
brkajlija, čijeg se imena ne sećam, čovek srednjih godina, naslonjen na bukvu 
sam sa sobom razgovara:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Eh, Bošnjo, što si dočekao, da te konjskim mesom 'rane. </span><span lang="EN-GB">Pih! 
To ni psi ne jedu, a kamo li ljudi... Napred, jurišaj, a ne smeš biti ranjen, 
jer ako ti se to dogodi, razneće te vrane i crvi, skapaćeš kao avet u ovim 
vrletima.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Na to mu niko ni reči nije rekao. Imao sam utisak da ga borci oko njega 
nisu ni slušali, da su bili odsutni, da su im misli letele nekud daleko.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Brkajlija je 
malo zastao, pa ispruživši ruku, nastavio:<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Evo ti, uzmi 
ovo parče mesa! Konjetina je, ali uzmi, inače češ umreti, nikad kuće više 
nećeš videti...</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Tek tada je prineo ruku ustima i počeo da mljaska. Shvatio sam da 
halucinira.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Čim 
sam se vratio u štab, u dogovoru sa Kočom<a style="mso-footnote-id:ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a> 
sazvao sam sastanak partijskog biroa. Na sastanku smo razmotrili političko 
stanje u bataljonu i došli do zaključka da ipak možemo u potpunosti izvršiti 
postavljeni zadatak. Dali smo se na posao i na brzinu održali sastanke ćelija 
i skojevskih aktiva. Objašnjavali smo značaj predstojećeg proboja, ukazivali 
na to da komunisti i skojevci moraju služiti za primer, da se u našem ratu još 
nije dogodilo da strada ceo bataljon a kamo li brigada, divizija ... da će i 
ova akcija proći kao i mnoge druge i da ćemo mi na kraju biti pobednici.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Komunisti 
su se odmah posle sastanka razmileli na sve strane i čini mi se, nijedan 
agitacioni zadatak nisu tako brzo i uspešno izvršili kao ovaj.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="DE" style="mso-ansi-language:DE">Rezultati 
njihove aktivnosti su se brzo pokazali. Već pred noć u bataljonu se osetila živost. 
Borci su se malo odmorili i nahranili, bili su bučniji, veseliji, čistili su i 
spremali oružje za okršaj, ponegde se čuo smeh i šala. Počelo je i klanje 
konja, najpre komandantovog, zatim i ostalih. Ljudi su to sada već drukčije 
primali, niko nije dobio sledovanje, na račun toga bilo je i viceva.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad je 10. juna pala noć, krenuli smo u proboj. Čule su se samo bombe i 
kratki rafali. Juriš je bio silovit. Naredba je bila do kraja sprovedena. I — 
ono što se očekivalo da će biti najteže, a to je sam proboj—ispalo je da 
nam je, u stvari, bilo najlakše. U svakom slučaju mnogo lakše nego pripreme i 
&quot;razvedravanje&quot; mučne atmosfere uoči proboja. Tada je bio ranjen i 
jedan naš desetar iz 1. čete, mislim da se zvao Knežević. — Šta to bi, 
desetaru? — pitam ga.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ništa, malo me raniše! — odgovori mi sasvim mirno. Odmah su mu prišla 
dva druga i uzela ga pod mišice. Prišao sam mu i ja sa sekretarom njegove ćelije. 
Međutim, on, bled u licu, odgurnu onu dvojicu i obrati se nama:<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Nije to ništa. 
</span><span lang="DE" style="mso-ansi-language:DE">Mogu ja i sam da krenem. Bio 
je skojevac i znao je za &quot;direktivu&quot; da ne sme biti ranjen. Kad sam, 
međutim, zagledao ranu, video sad da je vrlo ozbiljna. Rekao sam borcima da ga 
pričuvaju dok se ne postaram da mu nabavim konja. To mi je i pošlo za rukom. 
Kada smo ga popeli na konja, počeli smo se smejati na račun direktive: 
&quot;Ne smeš biti ranjen&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad je svanulo bilo smo već van obruča, prema Govzi, gde smo naišli na 
manju grupu Nemaca, ostatke razbijenih Nemačkih jedinica na koje su napadali 
bataljoni naše brigade. </span><span lang="EN-GB">Tu smo zarobili dva nemačka 
oficira. Tog jutra, 11. juna 43. zaista je bilo dosta smeha. Za nama su ostale 
strašne patnje, krvava Sutjeska, ali kada sam ugledao Miljevinu, preko koje 
vodi put za Romaniju, radovao sam se kao dete. </span><span lang="DE" style="mso-ansi-language:DE">Taj 
trenutak pobede čini mi se da je bio veći nego sva ispoljena herojstva. Tada 
sam više nego ikada osetio kako se u bataljonu rodio nov život. Da nije bilo 
stradanja, ne bi moglo biti ni radosti pobede.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">A to je najlepša 
radost koja se može zamisliti. Sećam se gotovo svih živih i mrtvih drugova našeg 
&quot;skucanog&quot; bataljona, ali, na ovom mestu nemoguće je sve ih pomenuti. 
Stoga bih hteo nešto posebno da kažem o jednom, pomalo zaboravljenom drugu, 
Gojku Vignjeviću.</span></p>
<p class="MsoNormal" style="line-height:91%"><span lang="EN-GB">Radnik, rodom iz 
Vrtoča, Gojko Vignjević se borio još od početka ustanka. Bio je desetar, 
vodnik, zamenik komandira, a ubrzo po osnivanju našeg bataljona postao je 
komandir prve čete, na kojoj dužnosti je ostao sve do pogibije.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Gojko 
je bio komandir one čete u kojoj su se hrabro, do smrti borili Rade Ćurgus, 
Mile Kokot, Nikola Plećaš, Branko Damjanović, Trivuna, Stevan Bodiroža, 
Stoja Potkozarac, Stojan Obradović, Nikola Ugrica, Mile Malbašić i mnogi 
drugi. Njegova četa je naterala Nemce u bekstvo kod sela Dolića, blizu Teslića. 
Još veći podvig je Gojko napravio na Zečjem brdu, na Sutjesci, gde je njegova 
jedinica doprinela uništenju cele nemačke čete. Sa dva voda on je izvršio 
juriš na nemačke položaje. </span><span lang="DE" style="mso-ansi-language:DE">Onda 
je sa jednim vodom upao u veću grupu Nemaca. Došlo je do borbe prsa u prsa. 
Jedan Nemac je skočio na Gojka. Nastalo je gušanje. Zajedno su se kotrljali 
niz strmu padinu više od dvadeset metara. </span><span lang="EN-GB">Bio je to 
pravi dvoboj u kome je Gojko dobio megdan. Kada su to videli ostali nemački 
vojnici, digli su ruke uvis, tako da je Gojkova četa na Zečjem brdu zarobila 
oko 40 Nemaca.</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Gojko 
je bio neustrašiv u svim borbama. Na Bugojnu je bio ranjen, ali nije napuštao 
bataljon. Desetak dana kasnije, u selu Smrčanu kod Livna ugasio se njegov život.<o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-ansi-language:DE">Bila 
je noć. Ustaše su opkolile selo i u zoru izvršile juriš. Njegova četa se našla 
u teškoj situaciji, ginulo se na sve strane. Gojko je sa ranom koju je nosio od 
Bugojna potrčao u svoju četu, preuzeo komandu i sa jednom desetinom pokušao 
proboj. Opet je bio ranjen, ali borci su se probijali. U tome je naišao i 
Nikola Knežević, komesar čete, sa drugom desetinom, da izvuče teško 
ranjenog komandira. Komesar je, međutim, neposredno blizu njega, pao mrtav. 
Gojko, iako ranjen, stalno je komandovao juriš, ali borcima se nije ostavljao 
teško ranjeni komandir.<o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-ansi-language:DE">Grupa 
boraca se povratila da ga ponese, pri čemu je poginuo jedan borac. Odvažni 
komandir je naredio borcima da ga ostave, a da se oni probijaju za četom. Ustaše 
su se polako približavale ranjenom komandiru dok je ovaj, ne obzirući se na 
njih, dalje komandovao:<o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt"><span lang="DE" style="mso-ansi-language:DE">— 
Napred, juriš!<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Kada 
su mu se ustaše sasvim približile, Gojko Vignjević je pucao u sebe.<o:p>
</o:p>
</span></p>
<p class="MsoNormal" style="margin-top:10.0pt"><span lang="DE" style="mso-ansi-language:
DE">Sutradan, kako su nam kasnije pričali seljaci — neprijatelji su ga 
sahranili sa svim vojničkim počastima. Ustaški komandant je korio svoje 
vojnike junaštvom Gojka Vignjevića.<o:p>
</o:p>
</span></p>
<p class="MsoNormal" style="text-indent:12.0pt;line-height:91%"><span lang="DE" style="mso-ansi-language:DE">Krajem 
1943. godine rastao sam se od svog bataljona i otišao na novu dužnost, a 
godinu dana kasnije, na sremskom frontu, opet sam se našao sa drugovima iz našeg 
bataljona. </span><span lang="EN-GB">O svemu smo razgovarali. Naša 
vazduhoplovna divizija uspešno je podržavala dejstva jedinica Prve proleterske 
divizije. Radovalo me je što su naši piloti ostavili nezaboravne utiske na 
borce i starešine moje brigade.</span></p>
<p class="MsoNormal" style="text-indent:14.0pt;line-height:91%"><span lang="EN-GB">Drugovi 
iz 3. krajiške brigade su me pozvali da dođem kada budu rasformirali 
&quot;skucani&quot; bataljon. Rado sam se odazvao pozivu. &quot;Skucani&quot; 
bataljon je usled reorganizacije bio rasformiran. Živeo je i borio se 2 godine, 
4 meseca i 12 dana. Ljudstvo je ušlo u sastav ostalih jedinica i to: svaki 
bataljon je dobio po jednu četu, a svaka četa po jedan vod.</span></p>
<p class="MsoNormal" style="text-indent:14.0pt;line-height:91%"><span lang="DE" style="mso-ansi-language:DE">&quot;Skucani&quot; 
je 8. marta 1944. godine prestao da postoji. Znači, na Dan žena, pa sam 
drugovima u šali i prigovorio:<o:p>
</o:p>
</span></p>
<p class="MsoNormal" style="text-indent:14.0pt;line-height:91%"><span lang="EN-GB">— 
Mogli ste to i odgoditi, do Dana pobede, jer je &quot;Skucani&quot; to zaslužio.</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Ljubiša ĆURGUS</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Poginuo kao pukovnik JNA, 1963. u saobraćajnoj nesreći.<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoNormal" style="margin-top:9.0pt"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="EN-GB"> 
    </span><span lang="EN-GB" style="font-size:10.0pt">U tome smo na kraju i 
    uspeli. </span><span lang="DE" style="font-size:10.0pt;mso-ansi-language:
DE">Vukša je kasnije kandidovan i primljen u Partiju. Poginuo je 1944. godine u 
    Sloveniji, kao zamenik komandanta brigade.<o:p>
    </o:p>
    </span></p>
    <p class="MsoFootnoteText"><span lang="DE" style="mso-ansi-language:DE">&nbsp;<o:p>
    </o:p>
    </span></p>
  </div>
  <div style="mso-element:footnote" id="ftn3">
    <p class="MsoNormal" style="margin-top:7.0pt"><a style="mso-footnote-id:ftn3" href="#_ftnref3" name="_ftn3" title><span style="mso-special-character:footnote" lang="EN-GB" class="MsoFootnoteReference">[3]</span></a><span lang="EN-GB" style="mso-ansi-language:DE"> 
    </span><span lang="DE" style="font-size:
10.0pt;mso-ansi-language:DE">Po oslobođenju Bihaća, drug Tito je izvršio 
    smotru 4. bataljona, koji je bio postrojen u čast njegovog dolaska u oslobođeni 
    grad.<o:p>
    </o:p>
    </span></p>
    <p class="MsoFootnoteText"><span lang="DE" style="mso-ansi-language:DE">&nbsp;<o:p>
    </o:p>
    </span></p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:footnote" lang="EN-GB" class="MsoFootnoteReference">[4]</span></a><span lang="DE" style="mso-ansi-language:DE"> 
    Kočo Jončić politkomesar bataljona.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_17.htm"><b>Prethodni dokument</b></a></TD>
<TD><a href="31_19.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

