<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_163.htm"><b>Prethodni dokument</b></a></TD>
<TD><a href="31_165.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">ZA</span><span lang="DE" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="DE" style="font-size:10.0pt;mso-bidi-font-size:
11.0pt;mso-ansi-language:DE">VREME</span><span lang="DE" style="font-size:
10.0pt;mso-bidi-font-size:11.0pt;mso-ansi-language:HR"> </span><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">DONO</span><span lang="HR" style="font-size:10.0pt;mso-bidi-font-size:
11.0pt;mso-ansi-language:HR">Š</span><span lang="DE" style="font-size:
10.0pt;mso-bidi-font-size:11.0pt;mso-ansi-language:DE">ENJA</span><span lang="DE" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="DE" style="font-size:10.0pt;mso-bidi-font-size:
11.0pt;mso-ansi-language:DE">ODLUKA</span><span lang="DE" style="font-size:10.0pt;mso-bidi-font-size:11.0pt;mso-ansi-language:HR"> 
</span><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">U</span><span lang="DE" style="font-size:10.0pt;mso-bidi-font-size:
11.0pt;mso-ansi-language:HR"> </span><span lang="DE" style="font-size:
10.0pt;mso-bidi-font-size:11.0pt;mso-ansi-language:DE">JAJCU</span><span lang="HR" style="font-size:10.0pt;mso-bidi-font-size:12.0pt;mso-ansi-language:
HR"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:19.0pt;line-height:91%"><span lang="EN-GB">Polovinom 
novembra 1943. godine domaršovali smo na prostoriju između Donjeg Vakufa i 
Komara. Moja 2. četa, 2. bataljona smestila se u tri-četiri kućice šćućurene 
u jednom gaju. Ostali delovi bataljona razmestili su se po okolnim zaseocima. 
Zima je već bila stigla, a odeća i obuća boraca prilično dotrajala. Naročito 
su nam bili loše obuveni i odeveni borci koje smo dobili kao popunu. </span><span lang="DE" style="mso-ansi-language:DE">Hrana 
je bila prava partizanska.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">U 
četi nije bilo ni komandira, ni političkog komesara. Gavro Jarić Gošo, kao 
komandir, bio je ranjen i nalazio se na lečenju, a Milan Skakić, kao politički 
komesar, bio je na kursu pri Vrhovnom štabu u Jajcu. Gošu je zastupao njegov 
zamenik Velimir Veko Knežević, a ja, kao zamenik komesara čete, zastupao sam 
Skakića. Sa nama dvoma najčešće se nalazio i omladinski rukovodilac 
bataljona Jovo Grubar, kome je naša četa bila matična i u kojoj je najradije 
boravio.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Brigada 
je bila u rezervi divizije, pa su se i naše borbene aktivnosti svodile na 
patroliranje i neposredna obezbeđenja. U patrole smo uz jednog starog slali i 
jednog novog borca da bi se podučavao. Za to vreme u četi smo izvodili političku 
nastavu i vojnu obuku, nastojeći da se novi borci što potpunije uklope u 
partizanski život.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Bili 
smo svesni potrebe o pripremi čete za borbene zadatke. Borce smo blagovremeno 
upozoravali na okolnost da će polubosi maršovati po snegu i podnositi sve 
napore. </span><span lang="EN-GB">Na to su nas podsticali i štabovi bataljona i 
brigade. Obilazili su nas po nekoliko puta danju i noću, zvali na sastanke i 
insistirali na budnosti i gotovosti. To pojačano angažovanje viših komandi 
nam je govorilo da se nešto priprema, pa smo Veko, Jovo i ja naveče, pored 
ognjišta, nagađali šta bi to moglo biti. No, bilo šta da se desi, borba nam 
predstoji. </span><span lang="DE" style="mso-ansi-language:
DE">Naročito je Veko u tome bio kategoričan.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Naš posao je da se tučemo i u tome smo vešti! Ako se slavlje sprema, 
onda će tamo ići oni koji su vešti u tome!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">28. novembra naveče kurir nas je pozvao u štab bataljona, gde nam je saopšteno 
da se pripremimo za pokret u pravcu Travnika, koji će uslediti sutradan ujutro. 
Na marš smo krenuli u svitanje 29. novembra. Put je bio raskvašen od ugackanog 
snega. Borci koji su imali opanke oputaše u početku su obilazili veće i 
preskakali manje lokvice da ne bi okvasili obuću, a kad su ih ipak smočili, 
gazili su i po sred lokvi zbijajući šale i na svoj i na račun drugih. Raspoloženje 
u koloni je bilo dobro, pa kad se razdanilo i kad su se borci rasanili oglasila 
se pesma.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Na cilj smo 
stigli naveče. Četu smo smestili u kuće da bismo se malo odmorili i obuću 
prisušili, a Veko i ja smo otišli do štaba bataljona da bismo primili naredni 
zadatak. Iako smo očekivali da bismo mogli poći u napad na Travnik, ne bi se 
moglo reći da smo mirno primili tu vest. Travnik je bio, znali smo, jako utvrđen 
garnizon sa posadom od nekoliko hiljada vojnika, od kojih većina Nemci i 
okorele ustaše. Takvi su se teško predavali! </span><span lang="DE" style="mso-ansi-language:
DE">Kad je bilo sve precizirano, krenuli smo u četu. Sa nama je pošao i 
zamenik politkomesara bataljona Boško Kerkez. Diskutujući uz put o predstojećoj 
akciji, našli smo da je to prilika da borce dobro obujemo i obučemo, a i da se 
zalihama municije i oružja snabdemo i tako budemo bezbrižni zimus.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Po dolasku u četu sazvao sam sastanak komunista na kome sam ih upoznao sa 
predstojećim zadatkom i njihovim obavezama, a Boško je posebno naglasio da 
komunisti moraju povesti računa o novim borcima; da im pomognu da se snađu u 
prvoj borbi, da ih hrabre. Sastanak je trajao nepun sat, ali smo se ipak o svemu 
dogovorili i o svakom pitanju zauzeli stav. Posle sastanka partijske ćelije održali 
smo i četnu konferenciju, te i sve borce upoznali sa zadatkom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U naređeno vreme smo krenuli; uključili se u bataljonsku kolonu i pošli u 
pravcu Dolca i Travnika. Pošto smo se primakli neprijateljskim položajima, 
svaka četa je krenula u svom pravcu. Prethodnicu naše čete vodio je Dragutin 
Bego, veoma vešt i odvažan borac. Mi u glavnini čete bili smo spremni da pređemo 
u napad čim se neprijatelj aktivira. Noć je bila tamna a zemlja vlažna te 
nismo smeli leći pri zasianku jer bi se odeća skvasila.<o:p>
</o:p>
</span></p>
<p class="MsoNormal" style="margin-top:1.0pt;line-height:91%"><span lang="EN-GB">Naša 
divizija i deo 6. ličke divizije su se primicale gradu na Lašvi. Svuda 
unaokolo još je vladala grobna tišina. Mene je potresala laka drhtavica, koja 
se kod većine javljala u onom iščekivanju prvog pucnja kojim je i odlazila. 
Ovog puta drhtavicu je &quot;presekla&quot; snažna eksplozija iz pravca naše 
prethodnice, a propratili su je rafali &quot;šaraca&quot; i rakete kojima su Švabe 
osvetljavali teren ispred svojih položaja. </span><span lang="DE" style="mso-ansi-language:DE">Bego, 
komandir prethodnice, nas je ubrzo izvestio da mu je vodič poginuo od nagazne 
mine. Poslali smo mu našeg vodiča, ali je ubrzo i njega snašla ista sudbina. 
Mine su bile svuda posejane, a mi nikakvih sredstava nismo imali pomoću kojih 
bismo ih pronalazili i uklanjali.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Stajali smo nemoćni 
u blatu, dok se borba vodila i levo i desno od nas.</span></p>
<p class="MsoNormal" style="line-height:91%"><span lang="EN-GB">Pronašli smo i 
trećeg vodiča i Dragutin Bego je pošao s njim, nadajući se da će ispitati 
neki drugi prolaz i provesti četu. Međutim, i ovaj vodič naišao je na minu i 
poginuo. I jedan borac je, u pokušaju da se provuče pored neke živice, 
nagazio na minu. Pošto je sve učinio što je bilo u njegovoj moći da bi prešao 
onih stotinak metara načičkanih minama, a da u tome nije uspeo, Bego se ljut 
vratio i psujući saopštio Veku: &quot;Eno ti, pa idite, a Begin vod neće.&quot;</span></p>
<p class="MsoNormal" style="text-indent:18.0pt;line-height:91%"><span lang="EN-GB">Bilo 
je nama jasno da je glupo terati ljude napred jer bi beskorisno ginuli, zato smo 
zaključili da je najbolje zauzeti pogodan položaj, obavestiti štab bataljona 
o situaciji i čekati nova uputstva.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Odmah 
smo poslali kurira da izvesti štab bataljona a mi zaposeli kotu između Lašve 
i komunikacije. </span><span lang="DE" style="mso-ansi-language:DE">U samu zoru 
smo poslali i drugog kurira.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Osvanuo 
je 30. novembar. </span><span lang="EN-GB">Magla i vlaga su ispunjavali travničku 
kotlinu. Od štaba bataljona nisu stizala nikakva naređenja, čak se ni naši 
kuriri nisu vraćali. Na položajima oko nas je takođe vladala tišina, što je 
bio znak da su ostale jedinice obustavile napade. Kad se odjutrilo i magla počela 
polako razilaziti, mi smo shvatili da bi bilo rizično tu ostati preko celog 
dana. Očekivali smo da će neprijatelj poći u raščišćavanje situacije oko 
grada, pri čemu bismo mi bili prvi na udaru. Zato smo rešili da se prebacimo 
preko ceste na položaje odakle smo prethodno veče pošli u napad.</span></p>
<p class="MsoNormal" style="line-height:91%"><span lang="EN-GB">Borci su bili 
umorni, mokri, blatnjavi, neispavani i gladni. </span><span lang="DE" style="mso-ansi-language:DE">Ja 
nisam osećao ni umor ni glad. Pritiskale su me sumnje: da li smo učinili sve 
što smo mogli, da li je opravdano što se bez odobrenja povlačimo, da li smo 
mi krivi što nismo imali vezu sa susedima, da li ćemo moći dokazati da smo 
bili nemoćni pred minskim poljima? Da se nismo uplašili? Da kukavičluk možda 
nije u pitanju? </span><span lang="EN-GB">Da su Gaša i Skakić sa nama, možda 
bi sve to ispalo drugačije i bolje!</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Krenuo sam na začelju čete, a sve mi se činilo da je trebalo još koji 
minut da ostanemo i da sačekamo. Veko je preko veze naređivao: &quot;Začelje 
brže!&quot;, a ja bih da ide što sporije, jer nisam shvatio gde mi to treba da 
stignemo, gde smo tako potrebni kad noćas nismo izvršili zadatak. Ja, četa, 
komunisti čiji sam sekretar, skojevci, sve je to u mojim očima tog jutra 
izgledalo beskorisno i nesposobno, ravno nekoj odredskoj terenskoj četi, a ne 
četi proletera za koju sam samo pre desetak časova mislio da je sposobna i za 
najveće podvige. Vukući se utučen na začelju čete, čuh Veku kako me požuruje. 
Pogledao sam ga i učinilo mi se da je nešto nemiran i uzbuđen pa sam bez 
razmišljanja zaključio da se uplašio i da su moje ocene objektivne. Prilazeći 
mu, bio sam spreman da mu kažem da se uplašio, da unosi paniku među borce, 
ali u tom momentu sam čuo huku motora koja je dopirala sa pravca Viteza.<o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-ansi-language:DE">Nemci 
su iz Zenice poslali pojačanje Travniku. Mi smo, znači, u poslednjem momentu 
izbegli da nas uhvate u klopku, iz koje bi se teško izvukli. Laknulo mi je. Uz 
put smo sa Jovom i Begom mirnije analizirali sve okolnosti pod kojima smo izveli 
akciju i ocena je bila da se zaista ništa više nije moglo učiniti.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Bataljon 
smo našli u selu Slimeno. Štab bataljona je bio iznenađen kad smo ga 
obavestili da nam nikakva poruka od njega nije stigla. Kuriri štaba bataljona 
nas nisu našli, a naši su u magli zalutali i otišli u 3. bataljon. Našoj četi 
je naređeno da se smesti u selo Stojkovići. Oko podne Nemci su krenuli u 
poteru za nama, pa smo se pod pritiskom povukli u Kasapoviće.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Nakon 
nekoliko dana doznali smo da je u Jajcu održano Drugo zasedanje AVNOJ-a i koje 
su odluke donesene. Razvio se intenzivan partijsko-politički rad u našim četama. 
Nastojali smo da svaki borac shvati i razume suštinu i smisao odluka AVNOJ-a, 
da bi što bolje sagledao za kakvu Jugoslaviju se bori. Stav partijske 
organizacije bio je da od svakog borca izgradimo i dobrog političkog agitatora 
koji će znati tumačiti ciljeve naše borbe.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Veki, 
Jovi i meni tek sada je bilo jasno zbog čega se onoliko insistiralo na 
budnosti, a napad na Travnik trebalo je da odvrati pažnju najbližeg i najjačeg 
neprijateljskog garnizona koji je mogao omesti delegate AVNOJA-a u radu.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Lazo SRDIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_163.htm"><b>Prethodni dokument</b></a></TD>
<TD><a href="31_165.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

