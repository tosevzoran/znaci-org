<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 3</b><br> 

<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_139.htm"><b>Prethodni dokument</b></a></TD>
<TD><a href="4_12_3_141.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>NAREĐENJE 2. OKLOPNE ARMIJE OD 20. SEPTEMBRA 1943. 
GODINE 15. BRDSKOM ARMIJSKOM KORPUSU ZA NAPAD PROTIV JEDINICA NOVJ U SPLITU[1]</strong></p>
<p align="center">„Gajzerih&quot; [„Geiserich&quot;][2]</p>
<p align="center"><strong>Strogo proverljivo</strong></p>
<p>K-DA 2. OKL. A.</p>
<p>20. 9. 43. 21,00</p>
<p>K-DI XV BRD. A. K.</p>
<p>1.) Komanda XV armijskog korpusa, koncentrišući celokupne raspoložive 
snage, ima zadatak da zauzme pomorsko utvrđenje Split i da razbije bande koje 
se nalaze na tom prostoru.[3] Ova operacija vodiče se pod kodiranim tajnim 
imenom „Gajzerih&quot;.</p>
<p>2.) Treba imati u vidu da pri zauzimanju Splita, a zbog jakih neprijateljskih 
snaga, postojećih utvrđenja i teških terenskih uslova, može doći do većih 
a, eventualno, i dugotrajnih borbenih dejstava. U tom cilju naređujem:</p>
<p>a) Komanda XV brdskog armijskog korpusa će obezbediti prikupljanje svih 
raspoloživih snaga korpusa za napad na Split.[4] Od posebne je važnosti da se 
obrazuje jedna jaka grupa, koja će se sastojati od najmanje 3 brdske baterije, 
3 lake haubičke baterije i 3 teške haubičke baterije, a u cilju obezbeđenja 
jedinstvenog komandovanja odrediti štab jednog artiljerijskog puka.</p>
<p>b) Pripremu i komandovanje u operaciji „Gajzerih&quot; preuzeće komandant 
SS-brd. div. „Princ Eugen&quot;.</p>
<p>c) U operaciji „Gajzerih&quot; pre svega treba otkloniti neprijateljski 
pritisak u rejonu Klis — Trilj — Sinj lokalnim ograničenim napadima da bi 
se dobilo potrebno vreme i prostor za neometan, planski i smišljeni napad na 
Split. Napad na Split ni u kom slučaju ne treba izvoditi samo duž 
komunikacije, već koristiti i zemljište van puteva, vodeći računa da se 
postigne i momenat iznenađenja.</p>
<p>d) Da bi se neprijateljske snage vezale na više mesta, paralelno sa 
operacijom „Gajzerih&quot; treba preduzeti napad jedne borbene grupe 114. lov. 
div. iz rejona Šibenik — Drniš u pravcu Trogira, sa ciljem da se 
neprijateljske snage privuku, ili jednu borbenu grupu uputiti iz rejona Drniš, 
koja će uzeti učešća u zauzimanju Splita.</p>
<p>e) Vreme početka napada na tvrđavu Split treba tako odrediti da se obezbedi 
prikupljanje dovoljnih snaga kao i učešće jakih snaga avijacije (još 2 grupe 
aviona „štuka&quot;). Početak napada verovatno neće biti moguć pre 25. 9. 
Prethodno treba izvršiti akcije čišćenja.</p>
<p>f) Napadi avijacije u cilju iznuravanja danju i noću na zgrade u kojima su 
smeštene neprijateljske snage i štabovi, kao i na privredne ustanove, vodovod, 
električne centrale, kao i pozivanje na dezertiranje mogu u mnogome da oslabe 
volju neprijatelja za otpor.</p>
<p>g) Treba takođe predvideti angažovanje padobranaca, i u vezi toga postaviti 
zadatke; međutim, sa time ne treba računati sa sigurnošću.</p>
<p>K-da XV brd. A. K. poslaće izveštaj do 23. 9. 43. o planu izvođenja 
operacije „Gajzerih&quot; na karti razmere 1 : 50.000. Takođe je predviđeno 
lično referisanje komandanta, odnosno načelnika štaba, na korpusnom komandnom 
mestu XV brd. A,. K. u isto vreme.</p>
<p align="center">F. d. R.</p>
<p align="center">. . .[5]</p>
<p align="center">poručnik</p>
<p align="center">K-da 2. oki. A, Ia,</p>
<p align="center">br. 180/43. str. pov.</p>
<p>1 Snimak overenog prepisa originala (pisanog na mašini) u AVII, NAV-T-313, 
r. 193, s. 7453804—5. Na margini originala rukom je dopisano nekoliko brojeva, 
oznaka, slova i jedan nečitak pečat.</p>
<p>2 Dopisano rukom.</p>
<p>3 Vidi dok. br. 135.</p>
<p>4 Već 22. septembra 1943, delovi SS-div. „Princ Eugen&quot; i 92 (mot.) 
puk otpočeli su prodor iz Imotskog ka Sinju i posle borbi s 1. proleterskom 
udarnom brigadom izbili u Sinj, gde su se spojili sa snagama koje su ranije 
avionima prebačene u grad. Iz Sinja, SS-div. „Princ Eugen&quot;, nemačka 
114. lov. div. i 92 (mot) puk, podržan ustaško-čet-ničkim snagama, otpočeli 
su 25. septembra 1943. koncentričan napad ka Splitu. Snage 1. dalmatinske 
udarne i 4. dalmatinske NO brigade, sa 1. proleterskom udarnom i 4. udarnom 
divizijom NOVJ, prihvatile su borbu na svim pravcima, ali su morale 27. 
septembra 1943. napustiti Split pred nadmoćnijim nemačkim i kolaboracionističkim 
snagama ,(AVII, a. NOP, reg. br. 8/7, k. 706—A, reg. br. 8/7 i 39/2, k. 711, 
reg. br. 8/1—40, 9/1—37 i 69/1—25, k 30, reg. br. 5/7-a, 8-6a, 26-6a i 
27a, k. 8; tom V, knj. 20, dok. br. 41).</p>
<p>5 Paraf nečitak.</p>
<p>
<br>
<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_139.htm"><b>Prethodni dokument</b></a></TD>
<TD><a href="4_12_3_141.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
