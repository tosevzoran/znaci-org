<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br>  

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_154.htm"><b>Prethodni dokument</b></a></TD>
<TD><a href="27_156.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext2" align="center" style="margin-top:0mm;margin-right:0mm;
margin-bottom:0mm;margin-left:52.0pt;margin-bottom:.0001pt;text-align:center;
text-indent:-52.0pt;line-height:normal;mso-pagination:widow-orphan lines-together;
page-break-after:avoid;background:transparent"><a name="bookmark147"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="HeaderorfooterImpact14">I VALJEVO JE SLOBODN</span></a><span lang="SR-CYR" style="font-family:&quot;Times New Roman&quot;; 
mso-fareast-language:SR-CYR" class="HeaderorfooterImpact14">O</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:11.0pt;font-family:&quot;Times New Roman&quot;;mso-fareast-language:
SR-CYR" class="Footnote60">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Naš 
prvi korak na tlu Srbije bio je tako uzbudljiv i lep. U jurišu, u kome se nije 
znalo ko je komandir, ko strelac, ko konjovodac, trčali smo kao na krilima nošeni 
ka visovima Zlatibora i izbili na golu Čigotu, odakle je pogled žudno lutao 
unaokolo prema planinama koje su se gubile u plavetnilu neba i treperavom 
avgustovskom danu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
Srbiji smo! Vraćaju se u svoju Srbiju oni koji su se pre gotovo tri godine, 
onih tmurnih decembarskih dana 1941, umorni, tužni, izranjavani, povlačili baš 
ovuda ka Sandžaku.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Vraćaju 
se u koloni kragujevačkog bataljona i preživeli borci iz tog grada — mučenika. 
Tu su komandant Keša, njegov zamenik Milović, politički komesar Ševo, zatim 
Andra, mali Milinko, Šop, Vlada i još neki. Kako li su sad njihova srca 
uznemirena! Eh, stari ratnici, kako nevešto sakrivate uzbuđenje! Ono probija 
iz vaših kretnji, iz pogleda koji zrače nestrpljenjem ... Nostalgija se ne da 
sakriti; ona je, valjda, najjača kod ratnika.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ide, 
vraća se u Srbiju kolona Kragujevačkog bataljona, a u njoj je najmanje 
Kragujevčana. Tek poneki koji korača na čelu ili začelju bataljona i čete 
kao komandir ili politički komesar. A upražnjena mesta između njih zauzeli 
smo mi, njihovi drugovi iz Bosne, Dalmacije, Crne Gore ...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ide 
kolona Kragujevačkog bataljona. Ide sa ostalim bataljonima brigade. A brigada 
nastupa u koloni divizije. Desno prema Kopaoniku i levo prema Drini kreću se 
druge divizije, korpusi ...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Nastupamo 
ustreptala srca. Udaramo na četnike i Bugare. Samo napred, što dublje u 
Srbiju! Tučemo se s četnicima, gonimo ih. Evo nas u Mionici, Slovcu ...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Kažu 
da idemo na Valjevo. Tu će, pretpostavljamo, biti veće borbe, jer će 
neprijatelj sigurno uporno braniti ovaj grad. Biće tu i uličnih borbi, kakve 
brigada već dugo nije vodila.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Kolone 
idu levo, desno, napred. Susreću se, ukrštaju, mimoilaze. Pešaci, topovi, 
komore... Koliko nas je! Kako narastamo — iz dana u dan, iz časa u čas! 
Dolaze mladići sa šarenim seljačkim torbama, ulaze u kolone i kreću dalje, 
ne osvrćući se za sobom — da ih pogled majke ne bi zadržao ili im oteo 
uzdah.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Četrnaesti 
septembar. Naš se bataljon nalazi blizu Valjeva, u selu Babinoj Luki. Večeras 
ćemo krenuti u nalad. Učestvuje cela brigada. Kažu — i divizija.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Prošla 
je ponoć. Sišli smo na neku cestu. Mislim da vodi prema Šapcu. Čudno je kako 
smo još pomalo uzbuđeni kad se nađemo na drumu. Osećamo se nekako nelagodno, 
kao da strepimo od nečega. Sada, zbilja, nema razloga da se pribojavamo 
tenkova. Nismo više, kao nekad, u situaciji da puščanim zrnima uzaludno tučemo 
njihove oklope. Sad imamo i artiljeriju, protivtenkovska oruđa, mine. Pa ipak, 
laknu nam kad pređosmo drum i uhvatismo se brda. Ova nesigurnost, neka vrsta 
straha od ceste, kao da nam je ostala još iz partizanskih dana. A možda će 
ostati i do kraja rata?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Čete, 
bataljoni, mitraljezi, laki bacači — sve je to otišlo nekuda napred. 
Komandir je otišao s mitraljeskim vodom, a ja sam ostao s minobacačkim. 
Postavili smo oruđa na brdu i čekamo.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Negde 
dole ispod nas je grad. Izgleda da je velik.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Tišina 
je čudna, nekako mučna, teška; pritiska kao pred borbu. Odjednom — pucnji. 
Najpre pojedinačni, a zatim učestaše, sliše se u niz koji se opet pokida. Počelo 
je, pomislih. A dole niz padine brda Pećine čuju se uzvici naših boraca. Ne 
vidimo ih jer je još mrak, ali osećamo da se udaljavaju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Borba 
i dalje traje i pojačava se s dolaskom dana. Već je svanulo. Gle! Pa Valjevo 
je tu, pod nama! Vidimo ulice, kuće... Tu je i neka reka s mostovima. Ono je, 
valjda, trg, pijaca. Da nije, možda, na njemu obešen Stevan Filipović?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Grupe 
boraca pretrčavaju, ulaze u ulice i nestaju između kuća. Lepo ih vrzdimo sa 
brda. Tamo desno, s južne strane grada, pojavi se kolona koja se raščlani, 
rastvori i izgubi iza plotova, ograda, kuća. A zatim se, praćena povicima, 
pojavi na obali reke. To su drugovi Ličani! Oni napadaju sa te strane. Eno ih, 
pojedinci pretrčavaju preko mosta. Neki padoše. Sa leve obale tuku mitraljezi. 
Teško je, osećam to po njihovom uzmicanju. Ali to bi za tren. Ponovo se, ovoga 
puta brojnije i uz veću zaštitu vatre, pojaviše grupe boraca i uputiše ka 
reci, pređoše preko mosta i izbiše na drugu stranu. Uspeli su! Bravo, Ličani!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Šta 
li je s našima? Gde su? Šta mi još ovde čekamo? Dovraga i s minobacačima! 
Oni nam, stvarno,</span><span lang="SR-CYR" style="font-size:
7.5pt;font-family:&quot;Times New Roman&quot;;mso-fareast-language:SR-CYR" class="Bodytext4"> 
</span><span lang="SR-CYR" style="mso-ansi-font-size:10.5pt;font-family:
&quot;Times New Roman&quot;;mso-fareast-language:SR-CYR" class="Bodytext4">nisu</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5"> potrebni. Nećemo, valjda, 
minama tući grad u kome su naši ljudi, deca, žene, koji nas željno očekuju? 
I, eto, stojimo besposleni oko svojih minobacača i posmatramo kako se u gradu 
vodi borba. To isto, verovatno, čine i naši artiljerci. Čudno je to: kako smo 
nekad želeli da i mi imamo dosta topova i bacača. A sad njihove cevi ćute. 
Kao da je partizanu suđeno da puškom i bombom goni neprijatelja iz svoje 
zemlje! Tako, valjda, mora da bude kad se gradovi i sela oslobađaju, a ne 
zauzimaju!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Doznajemo 
od kurira i ranjenika za novosti. Neprijatelj se ogorčeno brani iz neke zgrade, 
čini mi se, rekoše &quot;Brankovine&quot;. Tamo su se zabarikadirali ljotićevci. 
Ranjen je i komandant 1. bataljona Vojo Abramović. Kažu, bio je na konju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Više 
ne možemo odoleti želji da siđemo u grad. Smemo li to učiniti bez naređenja?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Sjurismo 
se niz strmu padinu i uđosmo u uzanu ulicu. Dosta je vojske i sveta. Žurimo ka 
&quot;Brankovini<sup>&quot;</sup>, odakle se čuju prcnji. Uzano je, tesno. Ne 
može se prići, a oni tuku sa prozora, kroz otvore na krovu. Naši su borci 
zauzeli obližnje kuće iz kojih gađaju u pravcu neprijatelja. Koliko li će 
ovo trajati, kako li će se zauzeti ova zgrada? A zauzeti se mora.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Jedna 
grupa boraca je uspela da se prebaci u kuću preko puta &quot;Brankovine&quot;. 
Pozivi na predaju su ostali bez odgovora. Tada se neko doseti da treba 
upotrebiti reaktivne bacače, takozvane džon bule. I prva mina udari u zgradu, 
probi zid i eksplodira negde u unutrašnjosti. Detonacija je, sigurno, bila suviše 
jaka. JBotićevci neće izdržati, ovo će im oduzeti volju za dalji otpor. 
Ispaljena je i druga mina. Borci se pripremaju da izvrše juriš i prodru u 
zgradu. Ali to više nije bilo potrebno, jer je neprijatelj dao znak da se 
predaje...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Preplašeni, 
unezverenih pogleda, podignutih ruku, izlaze jedan za drugim. Izdajnici koji su 
i septembra 1944. godine bili s Nemcima. Naš foto-reporter Ante Peraica snima 
uzbudljivi prizor još jedne pobede 1. proleterske.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Iz 
kuća, iz dvorišta, iz poprečnih uličica izleću ljudi, žene, deca</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext8"> i</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5"> 
trče ka nama. Lica su im ozarena.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Mi 
bismo tako rado ostali sa njima da zajednički učestvujemo u slavlju. Ali — 
brigada mora dalje.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">I 
dok Valjevo bruji od usklika i treperi od uzbuđenja i radosti, i dok se tamo 
prema kasarnama 5. puka čuju poslednji pucnji, 1. proleterska napušta grad i 
kreće dalje. Nju čekaju i druga mesta ...</span></p>
<p class="Bodytext31" align="right" style="margin-top:0mm;margin-right:1.0pt;
margin-bottom:0mm;margin-left:1.0pt;margin-bottom:.0001pt;text-align:right;
text-indent:25.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Mišo 
LEKOVIĆ</span><span lang="SR-CYR" style="font-size:12.0pt;mso-bidi-font-size:
9.0pt;font-family:&quot;Times New Roman&quot;"><o:p>
</o:p>
</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_154.htm"><b>Prethodni dokument</b></a></TD>
<TD><a href="27_156.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
