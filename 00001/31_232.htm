<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_231.htm"><b>Prethodni dokument</b></a></TD>
<TD><a href="31_233.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:12.0pt">SA 
3. BATALJONOM OD VALJEVA DO BEOGRADA<o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="EN-GB">Poslednja 
veća borba našeg 3. bataljona sa Nemcima bila je 17. septembra 1944. godine na 
sektoru Valjeva, posle koje je bataljon preko Kolubare prešao u selo Ratkovac. 
Meštani ovog sela dočekali su srdačno naše borce. Odmor u Ratkovcu imao je 
za cilj da se jedinice pripreme za predstojeće zadatke.</span></p>
<p class="MsoNormal" style="line-height:91%"><span lang="EN-GB">Bataljon je 
proveo u ovom selu od 19. do 27. septembra, a potom se premestio u selo 
Komanice, gde je ostao do 3. oktobra. Boravak u Ratkovcu i Kamenicama bio je 
iskorišćen za intenzivan partijsko-politički rad. Između naših boraca i meštana 
ovih sela razvilo se pravo prijateljstvo. Ratkovčani su saznali o borbama naših 
jedinica, a naši borci o slobodarskim tradicijama Kolubarčana. Omladina se počela 
dobrovoljno javljati u naše jedinice. </span><span lang="DE" style="mso-ansi-language:DE">Bilo 
nam je jasno da nije daleko dan našeg susreta sa Crvenom armijom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bataljon je iz ovih sela izvršio pokret za Slovac, odakle je nastavio put 
preko Lajkovca u Bogovađu. Rastanak sa Valjevčanima bio je vrlo dirljiv, o čemu 
najbolje svedoči broj omladinaca koji su pošli sa proleterima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bataljon je 7. oktobra bio u pokretu od Bogovađe preko Lazarevca prema Venčanima. 
Naše čete kretale su se u određenim kolonama, kad odjednom začusmo ženski 
glas:<o:p>
</o:p>
</span></p>
<p class="MsoNormal" style="margin-top:1.0pt;text-indent:18.0pt;line-height:91%"><span lang="DE" style="mso-ansi-language:DE">— 
Hej... ! Drugovi, hoću da idem sa proleterima, a mama mi ne dozvoljava.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Komandir 
2. čete Đoko Babić uputio je jednog vodnog delegata u dvorište te devojke 
kojoj je majka branila da pođe sa nama, jer je, kako kaže, njena ćerka još 
mlada, nejaka i jedinica pa ne može preboljeti rastanak s njom. Omladinka Mira 
Pantelić koja je tada imala 16 godina, ipak se trgla od majke i postala 
partizanka. Ovakvih primera bilo je u svim selima prema Mladenovcu.<o:p>
</o:p>
</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="DE" style="mso-ansi-language:DE">8. 
oktobra 3. bataljon je bio razmešten u selo Venčani, u kosmajskom kraju, gde 
se puno zna o partizanima. Slušamo od njih za podvige Kike, partizanskog heroja 
ovog kraja. Posle kraćeg zastanka u Venčanima, bataljon je nastavio pokret u 
pravcu sela Pružatovac kod Mladenovca. Dolazak naših jedinica na sektor 
Mladenovac ugrozio je Nemcima slobodu manevrisanja na komunikacijama Mladenovac 
— Topola i Mladenovac — Velika Plana.<o:p>
</o:p>
</span></p>
<p class="MsoNormal" style="margin-top:3.0pt;text-indent:19.0pt;line-height:91%"><span lang="DE" style="mso-ansi-language:DE">9. 
oktobra uveče izvršili smo napad na Mladenovac. Dok su 2. i 3. četa našeg 
bataljona vršile jak pritisak na grad, 1. četa je, zajedno sa 1. bataljonom 
osiguravala leđa našim jedinicama sa jugoistočne strane, duž komunikacije 
Mladenovac — Topola i duž pruge Mladenovac — Velika Plana. Noću 9/10. 
oktobra došlo je do oštre borbe sa Nemcima na ovoj saobraćajnici, gde je 1. 
četa sa 1. bataljonom uspela da poruši prugu i iz zasede dočeka oklopni voz 
koji se kretao iz Velike Plane prema Mladenovcu. Pri tome je 1. četa zarobila 
20 Nemaca, a u vagonima zaplenila veću količinu razne opreme i materijala. </span><span lang="EN-GB">Veza 
Mladenovca sa Topolom i Velikom Planom time je bila potpuno prekinuta.</span></p>
<p class="MsoNormal" style="margin-top:5.0pt;line-height:91%"><span lang="EN-GB">10. 
oktobra naše jedinice su potpuno kontrolisale prilaze Mladenovca sa juga. Tokom 
dana iz porušenih vagona meštani sela Međulužje su izvlačili raznu opremu i 
materijal. Ovaj dan je protekao u malom zatišju, jer su nemačke snage iz 
Mladenovca bile nemoćne da intervenišu iz blokiranog grada. Noć 10/11. 
oktobra bila je propraćena pucnjavom, ali bez značajnih promena, a 11. 
septembar je bio obeležen većom aktivnošću Nemaca koji su pokušali da nas 
odbace sa položaja kod Rasadnika. Mi smo uspešno kontrolisali prugu 1 drum iz 
pravca Velike Plane i Topole, a 3. krajiška brigada je baš zbog te upornosti 
postala omiljena kod naroda mladenovačkog kraja. U popodnevnim časovima 11. 
oktobra, saznali smo da su se neke jedinice 1. korpusa, koje su se nalazile južnije 
od Mladenovca, sastale sa Crvenom armijom, pred kojom su Nemci intenzivno 
odstupali.</span></p>
<p class="MsoNormal" style="line-height:91%"><span lang="EN-GB">12. oktobra očekivali 
smo pritisak oklopnih nemačkih jedinica sa pravca Beograda prema Topoli, pa je 
u toku noći 11/12. oktobra naš bataljon poseo položaj u rejonu Rasadnika i 
sela Markovac. Ujutro 12. oktobra bataljon je imao sledeći raspored: 1. četa 
na desnom, 2. u centru, 3. četa na levom krilu. Borci su na položajima bili 
dobro maskirani, jer je trebalo iznenaditi neprijatelja. Naređeno je da znak za 
otvaranje vatre bude truba komandanta Bulajića. Oko 11 časova jača kolona 
nemačkih oklopnih jedinica izbila je čelom do naših položaja. Kada je 
nastavila u pravcu Topole, začula se Bulajićeva truba, a odmah zatim osuli smo 
paklenu vatru po začelnom delu nemačke kolone.</span></p>
<p class="MsoNormal" style="line-height:91%"><span lang="EN-GB">Oko 12 časova 
borba je dostigla najveću žestinu. Do naših položaja dopiru topovski pucnji 
sa pravca Topole. </span><span lang="DE" style="mso-ansi-language:DE">Očigledno 
je da se kod Topole dešavaju krupne stvari. Dok tučemo po začelnim delovima 
nemačke kolone, sa položaja naše 1. čete osmotrismo neuredno povlačenje 
nemačkih tenkova od pravca Topole prema Mladenovcu, praćeno uraganskom vatrom 
koja je rastrojavala nemačke jedinice.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Nemci su stvarno 
panično odstupali prema Mladenovcu. Pronela se vest sa desnog krila da od 
Topole nailazi veliki broj tenkova ispred kojih Nemci odstupaju, a odmah zatim 
da su to tenkovi Crvene armije. Položaj 1. čete ubrzo je spojen sa 
crvenoarmejcima, sa kojima je prvi stupio u kontakt komandir Milenko Stupar i 
komesar Kojo Radulović. Crvenoarmejci su iskakali iz tenkova i grlili se sa našim 
borcima, koji su ih dočekivali na svojim položajima.</span></p>
<p class="MsoNormal" style="line-height:91%"><span lang="EN-GB">Oko 16 časova, 
došlo je do masovnog susreta i obrazovanja jedinstvenog fronta od boraca NOVJ i 
Crvene armije. Na naše položaje ubrzo se sakupljao narod okolnih mesta da 
prisustvuje susretu dveju oslobodilačkih armija. Narod je obasipao cvećem naše 
borce i crvenoarmejce, a pred tenkove koji su se kretali u frontalnom poretku 
bacani su ćilimi i razni ručni nakiti koji su imali za simbol poštovanje i 
privrženost ne samo slobodi nego i zahvalnost njenim oslobodiocima.</span></p>
<p class="MsoNormal" style="line-height:91%"><span lang="EN-GB">Posle ovog srdačnog 
susreta, naš bataljon dobio je zadatak da se brzo kreće prema Mladenovcu. 
Crvenoarmejskim tenkovima i mehanizovanim jedinicama, razvijenim u borbeni 
poredak, Nemci su se suprotstavljali protivtenkovskim topovima, žrtvujući 
njihove posade, a u Mladenovcu su uspeli da konsoliduju odbranu. Čak su i uništili 
6 tenkova Crvene armije, ali ni tu nisu mogli dugo da se održe.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Padom 
mraka, naše jedinice su prešle u napad na Mladenovac, uz podršku tenkova i 
artiljerije Crvene armije. Za trenutak nastade zatišje kao da se ništa ne događa, 
a zatim iznad naših položaja zatutnjaše crvenoprugaste granate. Imao sam 
utisak kao da nebo gori. Odjeci ovih granata gubili su se u vazduhu iznad 
Mladenovca, da bi se zatim čula prava grmljavina na nemačkim položajima. To 
su &quot;kaćuše&quot;! Nemci se ne zaustaviše sve do prilaza Beogradu.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Po 
oslobođenju Mladenovca, naš bataljon se prikupio u Međulužju i pripremio za 
pokret. Tu smo utvrdili da u 2. četi nema jednog komandira voda i zamenika 
komesara čete, ali se brzo ispostavilo da su oni samo zaostali od umora. </span><span lang="DE" style="mso-ansi-language:DE">Komandant 
Bulajić ih je zbog toga pred strojem bataljona oštro kritikovao. Nije im 
trebalo veće kazne.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bataljon je krenuo ka Beogradu, rastajući se sa kosmajcima. U toku noći 
12/13. i 13. oktobra stigli smo do sela Ripanj, bez prekida marša. Iako umorni, 
borci su pevali, komandiri zbijali šale na račun komesara kako će ostati bez 
posla posle rata, a ovi im odgovarali da će biti lepši rad u pozadini od 
svakodnevnog izvođenja vojne obuke kojom će komandiri morati da se bave celog 
života. U toku marša pričali su se utisci o susretima sa Crvenom armijom u 
Mladenovcu, divljenje uraganskim dejstvima &quot;kaćuša&quot; i drugo. To je 
mnogo doprinelo da se ovaj naporni marš od Mladenovca do Ripnja odvija 
normalno.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">U 
toku noći 13/14. oktobra bataljon je iz Ripnja prešao na Banjicu i poseo položaje 
za napad na Beograd, čija okolina impresionira naše borce. Za divljenje je da 
u bataljonu nije bilo nijednog borca koji bi se požalio na iznemoglost. Svi su 
sa vedrim raspoloženjem očekivali borbu i susret sa Beogradom.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">14. 
oktobra otpočela je borba za oslobođenje našeg glavnog grada. Bataljon je u 
toku toga dana uspeo da savlada otpor nemačkih jedinica na pravcu Banjice, a 
odavde već u toku noći 14/15. oktobra da prodre do autokomande. 15. oktobra 
bataljon je dejstvovao u pravcu Slavije, zatim Ulicom kralja Aleksandra i 
Svetogorskom ulicom, gde je nailazio na žestok otpor Nemaca i domaćih 
izdajnika. U toku ovih borbi priključivali su nam se građani Beograda i 
zajedno sa nama vodili ulične borbe. Od tutnjave topova dobijao se utisak da je 
u Beogradu zemljotres.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Od 14. do 20. 
oktobra, neposredno su se dopunjavala dejstva našeg bataljona i mehanizovanih 
jedinica Crvene armije u savlađivanju otpora neprijatelja. Konačno, 20. 
oktobra nemački otpor u Beogradu bio je potpuno slomljen. Nemci su uz velike žrtve 
uspeli da pređu u Zemun. Naše jedinice i jedinice Crvene armije, koje su bile 
zamorene ovim neprekidnim borbama, dobile su odmor dok su novoubačene jedinice 
nastavile gonjenje Nemaca u pravcu severa. Ovaj odmor je trajao do 24. novembra 
1944. godine, a naš 3. bataljon ga je iskoristio za pripreme za nove borbe koje 
su mu predstojale. Nezaboravni su to dani, sa ratnim drugovima crvenoarmejcima.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Milenko STUPAR</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_231.htm"><b>Prethodni dokument</b></a></TD>
<TD><a href="31_233.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

