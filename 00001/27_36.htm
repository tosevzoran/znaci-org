<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_35.htm"><b>Prethodni dokument</b></a></TD>
<TD><a href="27_37.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="FootnoteItalic" align="center" style="margin-top:0mm;margin-right:0mm;
margin-bottom:0mm;margin-left:48.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark37"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Footnote7">BUBALO 
JE TAMO GDE SE PUC</span></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Footnote7">A</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:24.5pt;font-family:&quot;Times New Roman&quot;;mso-fareast-language:
SR-CYR" class="Bodytext">&nbsp;<o:p>
</o:p>
</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Dobili smo zadatak da izvršimo napad na 
Ivan-sedlo. Kad je pala noć, krenuli smo prema nemačkim položajima. Sem našeg, 
u akciji učestvuje i Kragujevački bataljon.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Razvili smo se u 
streljački stroj (Rudarska i 1. četa) i tiho se, pod zaštitom noći, privlačimo 
Nemcima. Bili smo ojačani velikim brojem puškomitraljeza. Mislim da smo ih 
imali petnaest do dvadeset. Uspeli smo da se neopaženo privučemo Nemcima i da 
ih iznenadimo.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prva četa je nastupala 
na desno, a Rudarska na levom krilu. Bio sam pored Bubala u Rudarskoj četi. 
Zatekli smo Nemce kako lože vatre. Iznenada smo osuli vatru na njih iz svih oružja. 
Među njima je nastala uzbuna i pometnja.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bubalo je, kao i uvek, 
bio među prvima koji su jurišali. Skočio je bez dvoumljenja u prvi bunker i 
pobio Nemce u njemu. Posle toga je s delovima 1. čete napadao na kosu koja se 
pružala pred nama. Potpuno smo rasturili Nemce i osvojili kosu.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Borba se rasplamsala, 
žestoka obostrana paljba je zaglušivala uši. Opet smo pošli u juriš. Znali 
smo da levo od nas treba da napadaju Kragujevčani. Zbog toga sam zvao: 
&quot;Alo, Kragujevčani&quot;. Tada su Nemci s velikim snagama izvršili žestok 
protivnapad. Nastao je pravi vatreni pakao.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Trebalo je doneti 
odluku. Boža Kalember je potražio Bubala da se savetuju. Zapitao me je gde je 
Bubalo. Odgovorio sam:</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Pa znaš i sam — 
uvek tamo gde se najžešće puca.</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I zaista, našli smo 
Bubala kako iz stojećeg stava sipa rafale iz puškomitraljeza.<o:p>
</o:p>
</span></p>
<p class="Footnote3" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U borbi koja se dalje 
razgarala opet smo se razdvojili. Kada sam se nešto kasnije prebacio na desnu 
stranu, naišao sam na njega. Namah mi se nešto u grudima sklupčalo kada sam 
ga video kako leži teško ranjen. Drugarica Slavka ga je bila zaklonila iza 
bukava. Imao je na sebi kišnu kabanicu. Priskočio sam, kleknuo i nožem 
rasekao kabanicu. Iz grudi, na levoj strani, lila je krv. Rasekao sam i odeću. 
Ispod leve sise zjapila je rana. Uspeo sam da ispod rebara izvučem poveći 
geler. Slavka je donela zavoj i previla ga.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Za sve to vreme, u toku 
moje &quot;operacije&quot; i Slavkinog previjanja, Bubalo se povremeno samo 
trzao, ali glasa nije pustio. Mogao sam da pretpostavim kakvi su to bili bolovi 
i koliko je tu trebalo snage da ih ćutke podnosi.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Drži se, dobri moj 
druže — progovorio sam zazadivljen njegovim držanjem.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Položili smo ga na ćebe 
i poneli niz padinu, oko dvesta metara, do jednog kamenjara. Bilo nas je troje. 
U jednom trenutku nisam mogao više. Spremno me je zamenila drugarica Stana iz 
Mrkonjića. Osam sati smo nosili Bubala u ćebetu. Sećam se divne požrtvovanosti 
drugarice Stane. I držanja Bubalovog — ni da jaukne za sve to vreme. Ostavili 
smo ga u bolnici i vratili se u bataljon.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prošlo je dva ili tri 
dana, bili smo na položaju kod sela Trešnjevica, kada je stigla vest da je 
Bubalo podlegao ranama.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sećam se kako je 
odjednom nastao tajac u četi. Ljudi nisu hteli da poveruju da je takav borac 
umro.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pred nama je iskrsavao 
lik voljenoga druga. Snažan, lepo razvijen, uredan, uvek nasmejan, živahan, 
hitar. Nosio je zaplenjeni nemački puškomitraljez šarac s remnikom preko 
ramena i držeći šakom vrh cevi. Kretao se s njim lako i čilo u svojim 
gumenjacima, kao da nema nikakvog tereta.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Znao sam ga kao mladića, 
rudarskog radnika iz Trepče. Zajedno smo tamo radili. Iako vrlo mlad, bio je član 
Ursovih sindikata. Ubrzo je postao i kandidat za člana Partije. Došao je 
aprilski rat 1941. godine i uspostavljena je vlast okupatora. U tim sudbonosnim 
danima Bubalo se nije dvoumio: znao je gde mu je mesto, — 20. septembra 
zajedno smo otišli u partizane.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Već prvih dana, u 
Kopaoničkom odredu &quot;Todor Milićević&quot;, pokazao je spremnost da izvrši 
svaki zadatak. Odvažno je polazio u svaku akciju.</span></p>
<p class="Footnote3" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prilikom povlačenja iz 
Srbije za Sandžak, kada su se mnogi pitali šta će sada biti, Bubalo nije bio 
zabrinut. Imao je puno poverenje u Partiju i Vrhovni štab, bio je </span><span lang="SR-CYR" style="mso-ansi-font-size:10.5pt;font-family:
&quot;Times New Roman&quot;;mso-fareast-language:SR-CYR" class="Bodytext4">uveren</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
u pravednost stvari za koju se bori, u neminovnost </span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Footnote31">pobede. U</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> Rudom je</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Footnote31"> 21.</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> decembra, kada</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Footnote31"> je</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> čuo Titove reči, </span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Footnote31">dobio</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> rečitu potvrdu da je njegova vera bila osnovana. 
Bio </span><span lang="SR-CYR" style="font-size:9.0pt;
font-family:&quot;Times New Roman&quot;;mso-fareast-language:SR-CYR" class="Footnote31">je</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
toga dana neobično veseo i raspoložen. &quot;Video sam Tita<sup>a</sup>, 
ponavljao je vedar i nasmejan. Bubalo, rudar-proleter, postao je borac-proleter.</span></p>
<p class="Footnote3" style="margin-top:0mm;margin-right:5.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na borbenom putu 1. 
proleterske imao je prilike da </span><span lang="SR-CYR" style="font-size:
9.0pt;font-family:&quot;Times New Roman&quot;;mso-fareast-language:SR-CYR" class="Footnote31">ispolji</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
svoju hrabrost i druge odlike nepokolebljivog i neustrašivog borca. Kako smo 
ulazili iz borbe u borbu, tako je Bubalo postajao sve iskusniji i veštiji 
borac, koji je već umeo i druge da uči ratnoj veštini.</span></p>
<p class="Footnote3" style="margin-top:0mm;margin-right:5.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uporedo s tim izrastao 
je i Bubalo-komunista, zatim partijski sekretar ćelije i član bataljonskog 
biroa, dosledan partijac, koji je uvek bio primer drugima. Stekao je poštovanje 
i poverenje svojih drugova u četi i postavljen je za zamenika komesara čete. 
Spreman je bio da uvek pruža pomoć drugu, da ga razume, da mu da objašnjenje, 
da ga ubedi, da pozitivno utiče na njega, ali i da komunistički otvoreno ukaže 
na slabosti i greške. Imao je za to dovoljno moralnih kvalifikacija. On je kao 
običan borac zaslužio da mu se poveri puškomitraljez još u Srbiji, kad smo 
ih malo imali. Kao puškomitraljezac ispoljio je ne samo vanrednu hrabrost nego 
i primerno držanje borca. Nikad se nije potužio da mu je teško, da je 
premoren, da mu treba pomoć. Kasnije, kad je postao partijski rukovodilac, to 
mu nije udarilo u glavu — znao je iz vlastitog iskustva s kakvim se sve teškoćama 
borci nose, znao je kako im je, šta misle i osećaju u svakoj situaciji. Zato 
je bilo prirodno i njemu svojstveno da na maršu, kada je umor nadvladavao i 
poslednje fizičke snage boraca, redovno smenjuje , drugove uzimajući od njih 
puškomitraljez da ga on nosi; za vreme predaha se trudio da nauči nepismenog 
Dotlića i druge da čitaju i pip!u, jer je on vrlo dobro znao da sve dotle dok 
su nepismeni — oni ne mogu biti ravni drugima; kad je trebalo podeliti na 
jednake delove oskudnu količinu hrane ili zamotuljak duvana — nikada nije 
izneverio očekivanja i poverenje svojih saboraca; briga za bolesne drugove i za 
ranjenike upotpunjavala je plemeniti lik ovog rudara-komuniste...</span></p>
<p class="Footnote3" style="margin-top:0mm;margin-right:5.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Zbog svega toga on je uživao 
veliki ugled među borcima i njihovu nepodeljenu ljubav. Zato je teško, zaista, 
bilo poverovati da takvog čoveka više nema, da nas je zauvek ostavio.</span></p>
<p class="Heading1" align="right" style="margin-top:0mm;margin-right:0mm;
margin-bottom:0mm;margin-left:238.0pt;margin-bottom:.0001pt;text-align:right;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Proko 
ŽIGIĆ.</span></p>
<p class="MsoNormal">&nbsp;<o:p>
</o:p>
</p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_35.htm"><b>Prethodni dokument</b></a></TD>
<TD><a href="27_37.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
