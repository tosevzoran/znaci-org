<html>
<head>
<meta http-equiv="Content-Type" content="text/html; charset=utf-8">

<title>Jovan Stamatovic: POZEGA U 1941.</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Stamatovic: POZEGA U 1941.</b><br>


<CENTER><TABLE border="1"><TR><TD><a href="37.htm"><b>Sadr&#382;aj</b></a></TD>
<TD><a href="37_176_5.htm"><b>Prethodni dokument</b></a></TD>
<TD><a href="37_176_7.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext90" style="margin-top:0mm;margin-right:0mm;margin-bottom:0mm;
margin-left:105.0pt;margin-bottom:.0001pt;line-height:normal;background:transparent"><span lang="HR" style="font-size:14.0pt;mso-bidi-font-size:12.0pt;mso-fareast-language:
HR">BORBA ZA POŽEGU</span><span lang="HR" style="font-size:14.0pt;mso-bidi-font-size:
12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-indent:24.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">I 
kod nas je vladalo pripravno stanje, ali i radost zbog postignutog uspeha. Ojačali 
smo brojno. Borba kod Gorobilja imala je ogromnog odjeka u narodu, pa je 
neposredno posle nje partizanima pristupilo 1200 novih boraca s oružjem. Bilo 
je porodica iz kojih su svi muškarci sposobni da nose pušku pošli u borbu: 
Ljuba Mićić sa dva sina, Petar Leković sa tri, Milutinović sa tri, Dragi 
Terzić sa tri, Svetozar Ostojić sa tri i mnogi drugi iz Gorobilja, Godovika, 
Svračkova, Rupeljeva, Roga, Rečica, Visibabe, Rasne, Zdravčića, Prijanovića, 
Guglja, Bakionice itd. U Prijanovićima, Guglju i Bakionici, koji se nalaze u 
zahvatu puta Požega - Čačak, počela je mobilizacija još u toku borbe u 
Gorobilju. Ljudi su se s puškama javljali komunistima i čekali naređenja za 
dalji rad. Grupa iz Prijanovića i Bakionice brojala je oko 35 ljudi, na čelu 
sa Lazom Obrenovićem (seljakom iz Bakionice, inače rezervnim podoficirom) i 
Milivojem Radovanovićem Farbinom.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-indent:24.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Uspeh 
partizana u Gorobilju iskoristili su i četnici. Oni su noću 19/20. septembra 
naredili da zvone zvona u Kalenićima i Gornjem Dobrinju, budili ljude i vikali: 
»Ustajte! Idemo na Požegu! Nemci se povlače!«. Na brzu ruku sakupljeni iz 
ovih sela krenuli su prema Požegi i stigli do Glumača, četničkog zbornog 
mesta gde se prikupilo oko 250 ljudi, većinom bez oružja. Organizatori ove 
mobilizacije bili su: kapetani Glišić i Ignjatović, pop Jovičić, Veselin 
Demirović (predsednik opštine u Ježevici, poznati jerezovac i bivši 
kraljevski senator), i narednik Srdanović. Sutradan, 22. septembra, idući 
prema Požegi, seljaci su bili ubeđeni da idu u borbu protiv Nemaca a u pomoć 
partizanima. (Seljaci su već čuli za partizane i njihove akcije, a 28. avgusta 
su ih i videli na masovnom mitingu u Gornjoj Dobrinji.) Međi tim, na prilazu Požegi, 
sa Lisišta, ugledali su Nemce pred kasarnom. Nastalo je komešanje, ali su se 
četnički organizatori mobilizacije brzo snašli. Jedna kolona je, preko Lisišta, 
pošla na železničku stanicu, a druga pravo u Požegu, gde je preima ranijem 
dogovoru između četnika i Nemaca izvršena primopredaja stražarskih mesta oko 
kasarne, pošte i drugih mesta. U grupi koja je direktno ušla u Požegu bilo je 
oko 80 oficira, podoficira i žandarma. Kada su ovi ljudi stigli pred zgradu opštine, 
sačekali su ih predstavnik sreskog načelstva, žandarmerije, predsednik opštine, 
gradski policajci i nekoliko četničkih pristalica. Iako su Nemci bili još tu, 
četnici su se, grleći, predstavljali narodu kao oslobodioci. Seljacima je bilo 
jasno da su prevareni, te je počelo naglo osipanje mobilisane mase; prvo su se 
iz Požege izgubili oni što su došli bez oružja. Oni su, preko sela i 
izbegavajući drum, odlazili tamo odakle su i došli. Seljacima je bila jasna 
saradnja Nemaca i četnika, ma koliko četničl oficiri to kamuflirali.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-indent:27.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Dok 
su se četnici spremali u Glumaču da uđu u Požegu, o banderi je visio Boža 
Stanić. U isto vreme se kapetan Mile Glišić slobodno kretao ispred nemačke 
komande u uniformi jugoslovenskog oficira. Naišavši na Zdravka Korača, 
seljaka</span><span lang="HR" style="font-size:12.0pt;
font-family:&quot;Franklin Gothic Medium&quot;;mso-fareast-language:HR" class="BodytextFranklinGothicMedium"> 
iz </span><span lang="HR" style="font-size:12.0pt;mso-fareast-language:
HR" class="Bodytext10pt">Rasne, upitao ga je koliko tamo ima komunista i šta 
nameravaju. Ovaj mu je odgovorio da ih ima »ko na gori lista«. Glišić je 
hitno uputio pismo štabu Užičkog odreda zahtevajući da partizani za 24 časa 
obustave napade na Nemce i omoguće im slobodan prolaz prema Kratovskoj Steni, 
Jelendolu i dalje Ovčarsko-kablarskom klisurom.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-indent:27.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Sutradan, 
23. septembra, rano ujutro, tek što se počela dizati magla, poslednje nemačko 
odeljenje napustilo je Požegu a za njim je, s jednim nemačkim oficirom, 
verovatno komandirom zaštitnog odeljenja, išao Miloš Glišić prateći Nemce 
sve do rampe (udaljene 500 metara od Požege). Kada su naše snage sa terena 
Bakionice i Požege napale Nemce, Glišić se odvojio i polako kanalom pored 
pruge vratio u Požegu. Kod Marjanovića rampe (blizu stanice) naišao je na 
grupu četnika kraj mitraljeza kojoj je naredio da, ako se Nemci vrate, ne 
pucaju, ako naiđu komunisti - da otvore vatru. To je još više demoralisalo 
mobilisane. Mnogi su lomili puške, bacali ih u potok odlazili svojim kućama.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:2.0pt;margin-bottom:0mm;
margin-left:4.0pt;margin-bottom:.0001pt;line-height:normal;background:transparent"><span lang="HR" style="font-size:12.0pt;mso-fareast-language:
HR" class="Bodytext10pt">U severnom delu sreza, gde su četnici uglavnom i 
mobilisali seljake, nastalo je veliko nepoverenje prema oficirima i njihovim četnicima. 
Karakterističan je primer sela Glumača gde su članovi Zemljoradničke stranke 
imali jak uticaj i davali podršku četničkom pokretu. A sada su, razočarani 
četničkom izdajom, lomili i bacali puške.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:2.0pt;margin-bottom:0mm;
margin-left:4.0pt;margin-bottom:.0001pt;text-indent:24.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Nemcima 
nije bilo lako da prođu do Čačka. Naši su prvo napadali oko pruge kod Jovićevića 
vodenice i Jeminske Stene. U Guglju (6 km od Požege) grupa od 15 drugova, sa 
starim čika Vlaisavom Nikolićem i njegovim sinovima, napala je Nemce sa Stjenčice 
(severno od komunikacije Požega - Čačak). Od Dljina (južno od komunikacije) 
pa sve do Ovčara napadali su borci Dragačevskog bataljona. Nemci nisu mogli da 
prođu bez podrške svoje avijacije. Ova je tukla sve visove levo i desno od 
druma štiteći spori hod nemačke motorizovane kolone koja je u toku dana 
prevalila samo 35 km. Ovaj napad je Nemce stajao velikih žrtava.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:2.0pt;margin-bottom:0mm;
margin-left:4.0pt;margin-bottom:.0001pt;text-indent:24.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">22. 
oktobra, više Jelendola na Zelenoj Steni, sakupljali su se četnici pod 
komandom četovođe Raca Maslaća i mirno gledali kako se Nemci povlače. Tada 
je do četnika došla jedna partizanska grupa u kojoj je bio i Milojko Maslać 
(Racov brat po ocu) i predložila im da krenu do Ovčar-Banje da bi pomogli 
Dragačevcima. Četovođa Maslać je to kategorički odbio, rekavši: »Svak 
neka ide svojim putem! Mi i vi nemamo ničeg zajedničkog«. U žučnoj svađi 
između braće Maslać umalo nije došlo do krvi. Ovo im je bio poslednji 
razgovor koji nije vođen preko nišana. Partizanska grupa iz Jelendola rastala 
se od četnika i došla na Jeminsku Stenu, gde se priključila garnizonoj 
partizanskoj četi koja je obezbeđivala benzin i instalacije zatečene prilikom 
oslobođenja Požege.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext0" style="margin-top:0mm;margin-right:2.0pt;margin-bottom:0mm;
margin-left:4.0pt;margin-bottom:.0001pt;text-indent:24.0pt;line-height:normal;
background:transparent"><span lang="HR" style="font-size:12.0pt;mso-fareast-language:HR" class="Bodytext10pt">Pošto 
je otpratio Nemce kapetan Glišić je otišao u komandu mesta gde je nastavio 
konsultovanja s akterima četničkog pokreta iz Požege. Njihov dogovor s 
Nemcima ogorčio je većinu građana. Brzo su se raspadale mobilisane grupe 
ljudi iz severnog dela sreza kad su videle da naše snage stežu obruč oko Požege. 
U redovima četnika nastaje demoralizacija; oni se oslanjaju na žandarmeriju 
koja</span><span lang="HR" style="font-size:12.0pt;mso-fareast-language:
HR" class="Bodytext11pt"> se</span><span lang="HR" style="font-size:
12.0pt;mso-fareast-language:HR" class="Bodytext10pt"> kompletna iz službe 
Nemaca stavila pod komandu četnika.</span><span lang="HR" style="font-size:12.0pt"><o:p>
</o:p>
</span></p>
<span lang="HR" style="font-size:12.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;color:black;
mso-ansi-language:HR;mso-fareast-language:HR;mso-bidi-language:AR-SA" class="Bodytext10pt">Većina 
ljudi u četničkim redovima nije želela sukob s partizanima, pa su se četnici 
Požege obratili za pomoć kapetanu Petroviću iz Kosjerića. Pošto se 
partizanski obruč oko Požege sve više stezao, četnici su odlučili da 
beskonačnim pregovorima s partizanima dobiju u vremenu. Odredili su delegaciju 
pregovarača koja je trebalo da ide u Gorobilje gde se nalazio štab Užičkog 
partizanskog odreda. Četnička delegacija u sastavu: kapetan Miloš Glišić, 
narednik Srdanović, predsednik opštine iz Bakionice Miljko Marjanović, 
upravitelj škole Dragomir Šunjevarić i advokat Aco Drndarević, stigla je 22. 
X popodne i dvorište Ljube Mićića gde je bio smešten štab Užičkog odreda 
Četnici su doveli i kafedžiju Mikotu Timotijevića Štuku, inače našeg 
simpatizera. Kad su stigli u štab Užičkog odreda, bili su raspoloženi čak i 
za šalu. Svoj dolazak su prikazali partizanima bezmalo kao događaj od najvećeg 
značaja za ovaj kraj. Pošto je štab Užičkog odreda imao detaljne podatke o 
četničkoj aktivnosti, odlučeno je da se »delegati« pohapse, a u toku noći 
da se izvrši napad na Požegu.</span>
<p>
<br>
<CENTER><TABLE border="1"><TR><TD><a href="37.htm"><b>Sadr&#382;aj</b></a></TD>
<TD><a href="37_176_5.htm"><b>Prethodni dokument</b></a></TD>
<TD><a href="37_176_7.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

