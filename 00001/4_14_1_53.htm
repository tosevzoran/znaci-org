<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_52.htm"><b>Prethodni dokument</b></a></TD><TD><a href="4_14_1_54.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 53</strong></p>
<p align="center"><strong>OBAVEŠTENJE KOMANDANTA OPERATIVNIH JEDINICA ISTOČNE BOSNE I
  HERCEGOVINE POČETKOM FEBRUARA 1942. O CILJU I TOKU PREGOVORA O SARADNJI
  ČETNIKA I ITALLJANSKOG OKUPATORA<sup>1</sup></strong></p>
<p align="center">OBAVESTENJE broj 6 </p>
<p align="center">o toku pregovora sa Italijanima</p>
<p>Da nebi politički agitatori prestavili četničke pregovore sa
  Italijanima kao petokolonaški i nerodoljubivi rad, kao i da nebi srpsko
  stanovništvo mnogo očekivalo od tih pregovora, izdaje se o sadanjem
  stanju ovih pregovora sledeće:</p>
<p align="center">OBAVEŠTENJE</p>
<p>1. Cilj pregovora je sa četničke strane da se očuva srpsko
  stanovništvo srezova fočanskog, gatačkog, bilećskog, trebinjskog,
  ljubinjskog, stolačkog, nevesinjskog, mostarskog i konjičkog (na levoj
  obali Neretve) od svakog nasilja i gladi kao i da se vrate srpske
  porodice internirane u Pavelićevim logorima.</p>
<p>2. U zamjenu Italijani traže samo red i mir, koji je trenutno
  potreban i srpskom življu ovih krajeva i ovaj red i mir nama će
  omogućiti oslobodilačku borbu u drugim krajevima gde Srbi još trpe
  zulume Ustaša. Nikakve druge obaveze Italijani ne traže od četnika,
  niti su oni voljni da ih prime. Nema dakle opasnosti da će Italijani
  pozvati naše mladiće u svoju vojsku ili da će se četnici pod njihovom
  komandom boriti protiv svoje braće Srba iz partizanskih jedinica.<sup>2</sup></p>
<p>3. Zasada su i četnici i Italijani samo izložili jedni drugima
  svoje želje u smislu prednjeg. Ostaje da pretpostavljene starješine i
  drugi odobre ovaj prethodni sporazum.<sup>3</sup></p>
<p>4. Pešadiski kapetan II kl. Salatić Danilo,<sup>4</sup> određen je od
  strane potpisanog, da kao oficir na službi u dobrovoljačkim srpskim
  četničkim odredima i kao zastupnik Komandanta 6 grupe četničkih odreda
  održava u najpotrebnijem obimu vezu sa italijanskom diviziskom komandom
  u Mostaru u cilju postizanja što većih koristi za srpski narod ovih
  krajeva.</p>
<p>5. Stoga neka se niko ne prevari i neka se neda prevariti da
  je rad kapetana Salatića i njegovih potčinjenih četničkih vojvoda
  komandanata bataljona, komandira četa, vodnika, desetara, vođa trojke i
  četnika, petokolonaški i nerodoljubiv. Jer taj rad je očigledno
  koristan za srpski narod ovih krajeva. Omogućava pojačanu oslobodilačku
  borbu u drugim srpskim zemljama i uz to prestavlja samo izvršenje
  zakonitog naređenja. A to naređenje izdaje potpisati u svojstvu
  zamjenika Komandanta Bosansko hercegovačkih četničkih odreda čiji je
  glavni zadatak čuvanje srpskog naroda iz Bosne i Hercegovine od svakoga
  nasilja.</p>
<p>I to naređenje odobriće naša Vrhovna komanda a složiće se s time
  naši saveznici a najviše bratska Rusija. Jer niko od njih ne želi
  propast srpskog naroda već njegovo čuvanje za odsudne borbe, koje će
  tek na proleće ili na leto ili na jesen ili iduće godine početi. I to
  naređenje primiče kao olakšanje svi domaćini i dobri Srbi ovih krajeva
  a mlađi Srbi željni borbe i osvete mogu odmah poći samnom u dalje borbe
  tamo gde su one korisne za srpski narod i oslobođenje.</p>
<p align="center">Komandant&#8212;major</p>
<p align="center"> <strong>Boško P. Todorović,</strong> s.r.</p>
<b class=medtxt><p><sup>1</sup> Prepis originala (pisan na mašini, ćirilicom) u Arhivu VII, Ča, k.
  231, reg. br. 8/7 (BH-V-29/l). Dokumenat je bez datuma, ali se iz
  njegovog sadržaja vidi da je pisan pre nego što su okončani pregovori
  sa italijanskim okupatorom, tj. pre 7. februara 1942 (vidi dok. br. 57).</p>
<p><sup>2</sup> U izveštaju komandanta italijanskog 6. armijskog korpusa od 17.
  januara 1942. komandantu 2. armije, između ostalog, piše da je glavni
  cilj pregovora bio da se obezbedi &#187;učešće, bar delimično, četničkih
  snaga u borbi protiv komunista&#171; (Zbornik NOR-a, tom XII, knj. 2, dok.
  br. 10).</p>
<p><sup>3</sup> Vidi dok. br. 39.</p>
<p><sup>4</sup> Jedan od organizatora četnika u nevesinjskom srezu, tada komandant
  Nevesinjskog četničkog odreda. Od avgusta 1942. načelnik Štaba četničke
  Komande operativnih jedinica istočne Bosne i Hercegovine. Poginuo
  prilikom povlačenja četničkih jedinica iz Hercegovine u jesen 1944.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_52.htm"><b>Prethodni dokument</b></a></TD><TD><a href="4_14_1_54.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>