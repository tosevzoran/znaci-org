<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_144.htm"><b>Prethodni dokument</b></a></TD>
<TD><a href="27_146.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext2" style="margin-top:0mm;margin-right:0mm;margin-bottom:0mm;
margin-left:130.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark138"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Footnote31">SRBIJO, 
ZDRAVO!</span></a></p>
<p class="Bodytext1" style="margin-top:0mm;margin-right:25.0pt;margin-bottom:
0mm;margin-left:53.0pt;margin-bottom:.0001pt;text-align:justify;line-height:
normal;background:transparent"><span lang="SR-CYR" style="font-size:11.0pt;font-family:&quot;Times New Roman&quot;;mso-fareast-language:
SR-CYR" class="Footnote60">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:.5pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.15pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Na 
proplanku, pored jedne čobanske kolibe, sedelo je nekoliko boraca. Čistili su 
oružje i tiho pevali. &quot;Oj, Moravo, moje selo ravno&quot;. Pesma se 
prelivala preko proplanka i svima se činilo kao da već vidimo veliku, nabujalu 
reku kako vijuga ravnicom.</span></p>
<p class="Bodytext1" style="margin-top:0mm;margin-right:.5pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.15pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Koliko 
smo puta ovu pesmu otpevali od onih poznih jesenjih dana 1941. kada smo 
napustili bojišta u Srbiji! I koliko smo puta našim drugovima iz Dalmacije, 
Crne Gore, Krajine, pričali o Moravi i Šumadiji! . .</span></p>
<p class="Bodytext1" style="margin-top:0mm;margin-right:.5pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.15pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Te 
avgustovske večeri 1944. godine 1. proleterska bila je u dolini Ćehotine, na 
području sela Vrulja. U štabu divizije, koji se nalazio ispod Kovač-planine, 
saopštili su nam da polazimo za Srbiju.</span></p>
<p class="Bodytext1" style="margin-top:0mm;margin-right:.5pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.15pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Naređenje 
je, naizgled, primljeno kao i sva druga naređenja — bez nekog vidnog uzbuđenja. 
Navikli smo na razne preokrete, prebacivanja, marševe. O prelasku u Srbiju bilo 
je i ranije nagoveštaja. Samo, sada je bila u pitanju konačna odluka. I, eto, 
zato nas je sve ta toliko pevana pesma, i pored prividnog mira, mnogo uzbuđivala.</span></p>
<p class="Bodytext1" style="margin-top:0mm;margin-right:.5pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.15pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Koliko 
smo pričali o Srbiji za vreme marševa, kratkotrajnih predaha po kućama, u šumama, 
u brdima! . . Nije to bila samo neka nostalgija za selima sakrivenim šljivicima, 
za rođacima i prijateljima, za toplom sobom, čistim krevetom. Jednostavno, 
pitali smo se ko je ostao živ. Želeli smo da ih ponovo vidimo i da se što pre 
nađemo u njihovoj sredini. Razmišljali smo kako su se držali i poneli svi oni 
koje smo znali, kako su naši najbliži i poznati izdržali sve strahote kojima 
su bili izloženi. Sa oduševljenjem smo pričali o broju naših divizija i 
brigada u Srbiji i njihovim uspesima u Jablanici, Toplici, Pustoj Reci, 
Rasini... — o čemu smo slušali od drugova iz štaba divizije.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Užurbano 
smo se pripremali. Znali smo da s prelaskom u Srbiju počinju završne akcije 
protiv okupatora i njegovih pomagača. Čekali su nas četnički korpusi, nedićevsko-ljotićevske 
snage, iza njih Bugari, a dublje — nemačke divizije.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Dvadeset 
i trećeg avgusta, u svanuće, prešli smo Uvac. U jednoj koloni 1. proleterske 
bili su Kragujevački i Beogradski bataljon, a s njima štab brigade i izviđački 
vod. Neprijatelj je bio iznenađen, jer je naš napad očekivao noću, a ne u 
svanuće. Dobro opremljeni zaglušnim talijanskim bombama i raketnim pištoljima, 
izviđači su stvarali paniku među četnicima. Eksplozije granata izazvale su 
kod njih utisak da nastupamo s nepoznatom artiljerijom.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Proboj 
je uspeo. Zaplenili smo veliku komoru s mnogo konja. Najpre u manjim, a zatim u 
sve većim grupama, počeli su da pristižu zarobljenici.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Zastavnik 
brigade, Milan Đorđević<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a>, 
dokopao se jednog zaplenjenog konja. Brzo ga je rastovario, samar pokrio ćebetom, 
uhvatio uzde i kategorički izjavio:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Makar kroz Srbiju neću više ići peške.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Drugovi 
ga opominju da ipak nije zgodno što s takvom izjavom, posle tri godine rata, 
stupa na tlo svoga zavičaja. On je na to razvio zastavu i, držeći u jednoj 
ruci njeno koplje, a u drugoj ular svog konja (za svaki slučaj, da ga ko u 
&quot;zabuni&quot; ne bi poveo), kleknuo je na zemlju, poljubio tlo i iz sve 
snage viknuo:<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Srbijo, zdravo!</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Hteo 
je šalom da se odbrani od peckanja drugova i da patosom i ceremonijalom starih 
ratnika šaljivo izrazi svoja osećanja. Ipak, nije uspeo da prikrije suze...</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Prethodnica, 
neočekivano pretvorena u konjički eskadron, brzo je odmicala goneći 
razbijenog neprijatelja. Kolona je morala da žuri za njima. Pred Dobroselicom, 
prvim selom na koje smo naišli posle prelaska u Srbiju, sreli smo postarijeg 
seljaka, koji nas je čekao. U ruci je držao flašu, u kojoj se žutela rakija. 
Prišao nam je i rekao:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Dobrodošli, deco!</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">A 
zatim je, posle pozdravljanja, nastavio:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Evo, za vaš srećan dolazak! Zakopao sam ovu flašu kad se moj Dušan rodio. Da 
mu tata pije iz nje kad se bude ženio. Jutros sam video da ide naša vojska. 
'Ajde da je sada zajedno popijemo u vaše zdravlje i u zdravlje mog Dušana i 
njegovog povratka iz Nemačke, iz zarobljeništva.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Uzbudio 
nas je ovaj susret. Dok su drugovi otpijali po gutljaj rakije, čiča nam je pričao 
da je još od 1941. mnogo stradao od četničkog zuluma, jer je pomagao 
partizane, a pogotovo kad su &quot;ono lane&quot; naišli proleteri iz Bosne. On 
se poradovao i dočekao ih, pa su ga kasnije za to četnici izbatinali. Čiča 
nam je ozbiljno saopštio da više iz Srbije nema povlačenja. Sada kad smo došli 
— &quot;ima da se reši stvar dokraja&quot;.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Naš 
intendant Mića &quot;Rođa&quot;<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a> 
iskoristio je trenutak da se raspita za letinu. Jedna žena, koja je u međuvremenu 
prišla, odgovorila je:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Letina je odlična. Ništa se ne brinite. Biće svega samo vi zemlju da 
oslobodite.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ostavili 
smo Miću da se sa čičom objasni, jer je navaljivao da svratimo k njemu u kuću, 
a mi produžismo za prethodnicom, koja je hitala prema Čigoti i dalje, za 
Palisad.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
selu su nas oduševljeno dočekali. Svi eu bili obučeni u praznička odela. 
JBudi su izneli ponude, žene su bile s decom u naručju, a sa prozora su nas 
posmatrale devojke. Mnogi zapitkuju za svoje rođake i prijatelje koji su iz 
njihovog kraja 1941. otišli u Bosnu. Kažemo im da mnoge znamo po imenu, ali da 
oni nisu s nama, nego u 2. proleterskoj.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Sa 
nama u koloni korača Mikan Dimitrijević. Njegov Đura<a style="mso-footnote-id:
ftn3" href="#_ftn3" name="_ftnref3" title><sup><span style="mso-special-character:
footnote">[3]</span></sup></a> je poginuo na Ivan-sedlu. Kako li ćemo mnogim 
majkama i očevima, braći i sestrama saopštiti da smo se vratili bez njihovih 
najmilijih?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Našu 
kolonu već prietiže glavnina sa artiljerijom. Otpozdravljajući na sve strane, 
žurno odlazimo iz sela. Na čelu kolone, blaženo se smešeći, korača Janaćko 
s razvijenom zastavom 1. proleterske.</span></p>
<p class="Bodytext31" align="right" style="margin-top:0mm;margin-right:8.0pt;
margin-bottom:0mm;margin-left:1.0pt;margin-bottom:.0001pt;text-align:right;
text-indent:21.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Mirko 
JOVANOVIĆ</span><span lang="SR-CYR" style="font-size:12.0pt;mso-bidi-font-size:
9.0pt;font-family:&quot;Times New Roman&quot;"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" align="left" style="margin-left:22.0pt;text-align:left;
line-height:9.0pt;mso-line-height-rule:exactly;background:transparent"><a style="mso-footnote-id:ftn1" href="#_ftnref1" name="_ftn1" title><sup><span style="mso-special-character: footnote; mso-fareast-language: SR-CYR" lang="SR-CYR">[1]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
    Милан Ђорђевић Јанаћко, радник из 
    Крагујевца.</span></p>
  </div>
  <div style="mso-element:footnote" id="ftn2">
    <p class="Footnote1" align="left" style="margin-left:23.0pt;text-align:left;
line-height:9.0pt;mso-line-height-rule:exactly;tab-stops:30.3pt;background:
transparent"><a style="mso-footnote-id:ftn2" href="#_ftnref2" name="_ftn2" title><sup><span style="mso-special-character: footnote; mso-fareast-language: SR-CYR" lang="SR-CYR">[2]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
    Миладин Бркић Рођа.</span></p>
  </div>
  <div style="mso-element:footnote" id="ftn3">
    <p class="Footnote1" align="left" style="margin-left:24.0pt;text-align:left;
line-height:9.0pt;mso-line-height-rule:exactly;tab-stops:31.2pt;background:
transparent"><a style="mso-footnote-id:ftn3" href="#_ftnref3" name="_ftn3" title><sup><span style="mso-special-character: footnote; mso-fareast-language: SR-CYR" lang="SR-CYR">[3]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
    Ђура Димитријевић.</span></p>
  </div>
</div>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_144.htm"><b>Prethodni dokument</b></a></TD>
<TD><a href="27_146.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
