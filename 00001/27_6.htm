<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_5.htm"><b>Prethodni dokument</b></a></TD>
<TD><a href="27_7.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><a name="bookmark6"><span lang="RU" style="font-size:14.0pt;mso-bidi-font-size:12.0pt;mso-ansi-language:
RU">SITNIC</span></a><span lang="RU" style="font-size:14.0pt;mso-bidi-font-size:
12.0pt;mso-ansi-language:RU">A</span><span lang="SR-CYR" style="font-size:14.0pt;
mso-bidi-font-size:12.0pt;mso-ansi-language:SR-CYR"><o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;line-height:normal;background:transparent"><span lang="SR-CYR" style="font-size:26.0pt;font-family:&quot;Times New Roman&quot;;
mso-fareast-language:SR-CYR" class="Bodytext26pt">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Sitnica 
— prvi veliki okršaj naše divizije.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Branili su je delovi 
jednog elitnog gorskog zdruga, a odbranom su rukovodili Nemci. Oko četrdeset 
nemačkih vojnika s baterijom topova bili su moralna podrška zdrugovcima. Uz to 
je bio izgrađen čitav sistem dobro utvrđenih otpornih tačaka, međusobno 
povezanih rovovima. Otporne tačke su bile uređene i za dugotrajniju borbu u 
svim uslovima. U središtu uporišta, mesna džamija bila je pretvorena u tvrđavu 
svoje vrste. Nalazila se na brežuljku koji dominira okolinom. Oko džamije bio 
je zid, koji je posada uredila i iskoristila za odbranu. Od džamije se moglo 
rovovima kretati ka otpornim tačkama spoljne odbrane grada</span><span lang="SR-CYR" style="mso-fareast-language:SR-CYR">.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Neuspesi naših 
jedinica koje su ovde ranije napadale dali su povoda posadi uporišta da se 
osili i uobrazi u neosvojivost Sitnice. Zbog toga seljaci iz okolnih sela nisu 
verovali da ćemo napasti uporište, a još manje su verovali da ćemo ga 
zauzeti ako ga napadnemo. Jedan od njih, ratnik iz prvog svetskog rata, ponudio 
se dobrovoljno za vodiča i obećao vola ako zauzmemo Sitnicu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U napadu je učestvovala 
cela brigada. Kraljevački bataljon je nastupao pravcem Miletići—Bavelići, s 
glavnim pravcem napada levo od ceste Mrkonjić-Grad—Banja Luka. Levo od nas 
napadaju Kragujevčani, a desno, s druge strane ceste, 2. crnogorski bataljon.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sneg pada i veoma je 
hladno. Većina boraca je vrlo slabo obučena, neki su gotovo bosi. Zbog velikog 
snega i nameta jedva se krećemo. Ponegde su nanosi preko dva metra. Drugovi na 
čelu propadaju u nevidljive rupe i teško se izvlače. I pored najbolje volje i 
upornosti, ne stižemo tačno na vreme. Kasnimo nekoliko minuta. Napetost raste 
za vreme dok podilazimo otpornim tačkama. Na našem pravcu, pri kraju, nanosi 
snega su nam dobrodošli da se neopaženo privučemo. Tišinu prekida rafal na 
sektoru Kragujevčana. Zatim je počelo na sve strane da puca. Preko nas fijuču 
artiljeriske granate. Počelo je i odmah nestaje one nervne napetosti. Više ne 
obraćamo mnogo pažnje ni na rakete što lete svaki čas u vis, mada 
osvetljavaju na snegu svaku tamniju tačku. Razvija se žestoka borba, naročito 
levo od nas, kod Kragujevčana. Oni su prvi naišli na neprijatelja, a napadaju 
i najbolje branjene položaje. Zahvaljujući tome što smo se neopaženo 
privukli do polaznih položaja za napad i što je neprijatelj zbog našeg zakašnjenja 
koncentrisao pažnju i vatru na Kragujevčane, relativno brzo zauzimamo niz 
otpornih tačaka i zarobljavamo oko sto domobrana. Hladnoću više ne osećamo. 
Pred našim iznenadnim i energičnim udarom, neprijatelj popušta i beži sa 
nekih tačaka. Jednu grupu koja naleće na nas takođe razoružavamo. Naleće i 
druga grupa. Od nje oduzimamo puškomitraljez i hoćemo da ga odmah upotrebimo, 
ali je on zaleđen. Za ovu noć to je komad gvožđa i teret, ali sutra će 
dobrodoći. Nama se neće zalediti ni na još većem mrazu. Naši su puškomitraljesci 
stekli to gorko iskustvo već prve ratne zime, na Jahorini i Prači, u mnogo 
nepovoljnijim uslovima, i od tada se retko kome desilo da mu oružje otkaže 
zbog mraza.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uspešnim razbijanjem i 
zarobljavanjem neprijatelja na svom pravcu, najedared smo se našli u središtu 
neprijateljeve odbrane. Bez otpora, zaplenili smo tri topa i zarobili deo nemačke 
posade. Drugi deo posade je onespoeobio oruđa i uspeo da nam izmakne. Uprkos našem 
navaljivanju, ni jedan zarobljeni Nemac neće da kaže gde su zatvarači. Neće, 
jer svaki od njih zna da ćemo ih upotrebiti za napad na preostale tačke 
otpora, a pre svega džamiju</span><span lang="SR-CYR" style="mso-fareast-language:SR-CYR">.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U isto vreme su i 
Kragujevčani i Crnogorci likvidirali bunkere na svojim pravcima, te je tako 
spoljna odbrana bila slomljena.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Da bi pomogli Kragujevčanima, 
naši borci podilaze neopaženo teškom mitraljezu koji je zadržavao njihovo 
napredovanje. Iznenadnim napadom zarobljavaju celu posadu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Crnogorci jurišaju u 
streljačkom stroju na utvrđenu džamiju, ali zastaju pred brisanim prostorom 
zbog žestokog neprijateljevog otpora i svojih osetnih gubitaka. Izbačeno im je 
iz stroja petnaestak boraca. Opkoljeni neprijatelj je rešen da se brani do 
kraja. Drugo mu ništa ne preostaje. Treba još efikasnije pomoći 2. bataljon. 
Živan naređuje Jumbi i Liscu da minobacačem tuku džamiju. Kao i uvek, oni to 
majstorski čine. Pljušte mine po džamiji punoj vojnika i municije. Čuju se 
povici i krici. Prekidamo vatru.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Neprijatelj vidi 
bezizlaznost svog položaja i našu rešeiost da uništimo njegovo uporište. 
Predaje se. Ukupno je zarobljeno preko dve stotine domobrana. Imaju dosta mrtvih 
i ranjenih. Među mrtvima u džamiji je i žena poznatog izdajnika, četničkog 
vojvode Drenovića. Njeno dete je ostalo živo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kragujevčani i 
Crnogorci su pretrpeli znatne gubitke. Sticajem okolnosti, mi smo prošli lakše. 
Ranjene drugove previjaju. Jedan borac, potpuno bos, prilazi komesaru bataljona. 
U ruci mu vojničke cipele zapljenjene u borbi. Moli komesara da mu ih dodeli. 
Komesar ga pogleda i reče mu da ih odmah obuje, a sutradan da prijavi. Kod nas 
mora tako biti. Mi smo vojska nastala od golorukog naroda. Sem visoke političke 
svesti i srca, mi malo šta imamo. Ali sve što se zapleni od neprijatelja mora 
da se preda u kolektiv. Dobiće onaj kome je najpotrebnije.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sitnica — prvi veliki 
okršaj naše divizije! A meni su se trajno urezali u sećanje ona strašno 
hladna noć, bosonogi borac i neumitni komesar.</span></p>
<p align="right"><span style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:SR-CYR;
mso-bidi-language:AR-SA">Milan SIMOVIĆ</span><br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_5.htm"><b>Prethodni dokument</b></a></TD>
<TD><a href="27_7.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>
