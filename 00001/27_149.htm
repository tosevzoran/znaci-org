<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_148.htm"><b>Prethodni dokument</b></a></TD>
<TD><a href="27_150.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext2" style="margin-top:0mm;margin-right:0mm;margin-bottom:0mm;
margin-left:85.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark142"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5NotItalic">NA 
TLU SRBIJ</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5NotItalic">E</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Posle 
gotovo tri meseca borbi i marševanja, sredinom avgusta 1944, naš bataljon se 
našao u Sandžaku.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Pronose 
se vesti da ćemo uskoro poći dalje, da ćemo učestvovati u borbama za oslobođenje 
Srbije i Beograda. Radovali smo se tome više nego ikada ranije. Neki od nas 
nisu do tada bili u Srbiji. Videli smo samo njene divne brežuljke, doline i voćnjake 
u leto 1943. godine, kada je brigada, zajedno sa drugim jedinicama, oslobodila 
više mesta u istočnoj Bosni, među kojima i Zvornik i Drinjaču. Tada nas je 
od Srbije delila samo valovita Drina, nemački fašisti i domaći izdajnici. I 
danas mi je u sećanju tuga s kojom smo se odvajali od obale Drine, s nadom da 
će doći dan kada će se i u Srbiji zavijoriti zastava našeg bataljona. Ta 
tuga je još više obuzimala borce koji su na srpskoj strani Drine imali svoje 
domove, svoj uži zavičaj.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Na 
tlu Sandžaka smo definitivno osetili da nije daleko čae kada ćemo stupiti u 
Srbiju. Svaki dan proveden u Sandžaku činio nam se tada dug kao nedelja.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Uskoro 
je izdato naređenje da se pripremamo &quot;za duži pokret&quot;. A kada smo pošli, 
po pravcu kretanja smo videli da idemo u Srbiju. Još iz daljine su se pred nama 
ukazivali planinski venci. Bolji poznavaoci ovih terena proneše vest da je to 
Zlatibor. Srca počeše jače da kucaju. umor se više nije osećao: samo 
napred! Ostvaruje se naš san — da pomognemo u oslobođenju Srbije i Beograda.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Za 
vreme marša se prisećam kazivanja starih boraca iz Srbije da su baš preko 
Zlatibora, koji je sad bio pred nama, odstupali u onim hladnim danima 1941. 
prema Sandžaku. Tada su bili iscrpeni, slabo naoružani, brojno mali. Tri 
godine su ti isti borci natapali svojom krvlju Bosnu, Hercegovinu, Crnu Goru, 
Sandžak, Dalmaciju, i sada se, evo, vraćaju u svoj zavičaj. Mnogih koji su 
ovuda prošli 1941. nema više u koloni. Njihove humke su ostale negde na Gatu, 
u Duvnu, Livnu, na Neretvr!, Ifsaru, Balinovcu, Mliništima ... Ali kolona 
proletera je sada nebrojeno puta veća nego što je bila u zimu 1941. Namesto 
jednog poginulog, dolazilo je po deset novih, mlađih ...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Razmišljanja 
o tome prekide naredba da se</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading2"> 
pripre</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">mimo za borbu. Štab bataljona 
saopšti da se na</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading2"> ograncima </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Zlatibora 
nalazi neprijatelj, koga treba razbiti i uništiti. Tu su četničke jedinice, 
koje u najvećem broju sačinjavaju prisilno mobilisani seljaci.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Prelazimo 
preko Uvca i u manjim kolonama počesmo da se približavamo četničkim položajima. 
Naša artiljerija vrši pripremu, granate fijuču, a gore, na južnim padinama 
Zlatabora, odjekuju detonacije. Po broju granata vidimo da se municija ne štedi 
i da imamo dosta topovskih cevi.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Četnici 
ne mogu ni glavu da podignu. Kada smo im prišli pod same položaje, 
artiljerijska paljba prestade. Prolomi se proletersko &quot;ura&quot;, i za 
svega nekoliko časaka uskočismo u četničke bunkere i zaklone. Naiđosmo na 
nekoliko poginulih i nekoliko izbezumljenih četnika, koji nisu uspeli da 
pobegnu. Ostali su utekli u pravcu Palisada, gde su se utvrdile bugarske 
okupatorske snage.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Pred 
nama se pruži prostrana zlatiborska visoravan. To je Srbija! Nema čobana sa 
njihovim stadima. U jednoj kolibi naiđosmo na seljaka koji nam dade neka obaveštenja 
o snagama na Palisadu i u nekim mestima u zapadnoj Srbiji, onoliko koliko je on 
mogao čuti i saznati. Najmilije nam je bilo kada nam je pričao koliko nas željno 
očekuje narod &quot;Užičke republike&quot; i cele Srbije, u šta smo se 
uskoro i uverili.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Razmestili 
smo se za odmor, dok se ne napravi plan budućih akcija. Na Zlatiboru sačekasmo 
i noć. I pored toga što je avgust, noć je bila sveža. Ležeći na mladom 
senu, pribijali smo se uz one koji su imali ćebad ili šatorska krila.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Sutradan 
su Bugari počeli obasipati naše položaje artiljerijskim granatama. Izviđači 
su nam javili da se postrojavaju u utvrđenju na Palisadu i da u kolonama kreću 
prema nama.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Štab 
bataljona naredi da budno posmatramo pokret Bugara i da im pripremimo doček 
kakav zaslužuju. Njihova artiljerija i dalje tuče. Približavaju se našim 
položajima i verovatno ne slute šta ih za nekoliko trenutaka čeka. Na našoj 
strani je grobna tišina.<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Primamo 
zapovest za protivnapad. Odjedanput se iz stotina puščanih i mitraljeskih cevi 
osu koncentrična vatra. Bugarski redovi se uskomešaše, a odmah zatim sa svih 
strana odjeknuše padinama Zlatibora partizanski povici za juriš. Bugari se 
dadoše u bekstvo, ali kasno. Za nekoliko trenutaka se izmešasmo sa njima. Pošto 
smo tada bili obučeni u uniforme po boji slične njihovim, morali smo dobro 
paziti da u toj gužvi ne ubijemo nekoga od naših. Bilo je u tome i smešnih 
prizora. Hvatali smo ih za leđa i vratove, a prve njihove molećive reči su 
bile &quot;bratko<sup>i</sup>.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Bataljon 
je u ovoj borbi zarobio mnogo Bugara. Ostali, koji nisu poginuli, uspeli su da 
uteknu u svoje utvrđenje na Palisadu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Počela 
je i borba za osvajanje tog utvrđenja, koje je bilo opasano s nekoliko redova 
bodljikave žice. Bunkeri su bili betonski i drveno-zemljani. Borba je bila teška. 
Bugari su pružali jak otpor iz utvrđenih skloništa, prema kojima su prilazi 
bili ravni i bez zaklona. Bili smo udaljeni svega nekoliko desetina metara od 
bodljikave žice, tako da smo mogli lepo videti svaki otvor na bugarskim 
bunkerima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Tukli 
smo ih minobacačima iz neposredne blizine. Mnogi bunkeri su goreli, a oko 
drugih se dizao takav dim da se nisu ni videli. Naši borci su vešto i brzo 
presecali žicu i uskakali u rovove. Ali i pored svega, Bugari se nisu 
predavali. Kao da su bili rešili da do poslednjeg izginu za fašističku Nemačku.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ova 
borba je bez prestanka trajala dva dana i dve noći. U rovovima su našli mnogo 
poginulih Bugara. Uz pomoć nemačkih tenkova, ostali su se povukli ka Užicu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Mi 
smo tada imali velike gubitke, a naročito je mnogo bilo ranjenih. Među mrtvima 
je bio i komandir 1. čete drug Uroš, a među teško ranjenima komandir 2. čete 
Jezdimir Simić, koji je kasnije umro na lečenju u Italiji.</span></p>
<p class="MsoNormal" align="right" style="text-align:right"><span style="mso-fareast-language:
SR-CYR">Radovan DRAŠKOVIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_148.htm"><b>Prethodni dokument</b></a></TD>
<TD><a href="27_150.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
