<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_246.htm"><b>Prethodni dokument</b></a></TD>
<TD><a href="31_248.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt">NEZABORAVNI 
LAZA LATINOVIĆ LAZIJA</span><span lang="EN-GB"><o:p>
</o:p>
</span></b></p>
<p class="MsoNormal" style="margin-top:12.0pt;text-indent:16.0pt;line-height:
91%"><span lang="EN-GB">Iz siromašne je seljačke porodice sela Bravsko. U 
nedostatku sredstava za život od krševite bravske zemlje radio je cao šumski 
radnik kod &quot;Šipada&quot;.</span></p>
<p class="MsoNormal" style="text-indent:16.0pt;line-height:91%"><span lang="EN-GB">Početkom 
ustanka među prvima se sa puškom u ruci našao u ustaničkim redovima. Svojom 
borbenošću i primernim ponašanjem osvojio je simpatije svih drugova i već početkom 
1942. godine primljen je za člana KPJ. Zbog izuzetne aktivlosti, kao i u 
skromnosti, vesele naravi i dobrog odnosa i brige o ljudima, ubrzo je postao 
sekretar četne ćelije, a zatim sekretar bataljonskog biroa.</span></p>
<p class="MsoNormal" style="margin-top:1.0pt;text-indent:16.0pt;line-height:91%"><span lang="EN-GB">Sa 
svojim drugovima iz sela ostao je kao borac i starešina preko godinu i po dana. 
</span><span lang="DE" style="mso-ansi-language:DE">Postao je nerazdvojan deo 
Bravske čete. Bio je toliko omiljen u njoj da su svi želeli da tu stalno 
ostane. Kad je napuštao četu i pošao za zamenika komesara bataljona, 
drugovima iz čete bilo je zaista žao, a i njemu samom. Ipak je ostao u istom 
bataljonu, ostao je opet neđu nama, gde ćemo se svakodnevno sretati i sarađivati.<o:p>
</o:p>
</span></p>
<p class="MsoNormal" style="margin-top:1.0pt;text-indent:15.0pt;line-height:91%"><span lang="DE" style="mso-ansi-language:DE">Lazija 
je kao rukovodilac postao omiljen i u čitavom bataljonu, kao što je to bio u 
četi. Njegova radna upornost nije popuštala. Pored gotovo svakodnevnih napora 
kroz pokrete i borbe i redovnih sastanaka i konferencija po četama, on je 
nalazio vremena i za svoje lično usavršavanje, na čemu je insistirao i kod 
nas, četnih rukovodilaca. Učio je i tražio od nas da učimo, ističući da su 
nam potrebni sposobni kadrovi kako i ratu, tako i po završetku rata. Često nam 
je govorio o zadacima koji nas očekuju po završetku rata, a koji nimalo neće 
biti lakši od onih u ratu! Za vreme pokreta obilazio bi sve jedinice bataljona, 
interesujući se kako podnose napore, i za vreme odmora tražio od nas, četnih 
rukovodilaca da se brinemo o smeštaju, obezbeđenju i ishrani boraca.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Na Fruškoj gori, početkom decembra 1944. godine zadatak je bio težak, ali 
je izvršen na naše opšte zadovoljstvo i štaba brigade. Međutim, bataljon je 
imao veliki broj mrtvih i ranjenih. Izginuli su ili ranjeni mnogi drugovi sa 
kojima je Lazo drugovao i ratovao još od 1941. godine. On ih je teško mogao 
prežaliti. Obuzeli su ga tuga i bol, kao da je sve najdraže pokopao, verovatno 
ne misleći da će i sam položiti svoj mladi život na ravnicama Srema. Front u 
Sremu se stabilizovao. Uslovi života, preko zime u sremskoj ravnici, bili su 
dosta teški. Lazo je bio neumoran u traženju najboljih rešenja da bi ti 
uslovi bili što snošljiviji. Mnogi drugovi su promrzli i trebalo ih je lečiti. 
Lazo se zalagao za njihovo slanje u bolnicu. Među obolelima našao sam se i ja. 
Čim je Lazo za to saznao, predložio je štabu brigade da me pošalju u Beograd 
na lečenje. Pri polasku u bolnicu svratio sam u štab bataljona. Dugo sam 
razgovarao sa Lazom koji mi je savetovao da se ne vraćam dok se ne izlečim, 
napominjući da me po povratku čeka nova dužnost. Pozdravljajući se s njim 
pred štabom bataljona, nisam ni slutio da će nam ovo biti zadnji razgovor i 
stisak ruku.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Po dolasku u štab brigade, uzeo sam uput za bolnicu i krenuo kamionom prema 
Šidu. Ovde sam sreo jednu drugaricu iz naše brigade, koja mi odmah pri susretu 
saopšti:<o:p>
</o:p>
</span></p>
<p class="MsoNormal" style="text-indent:18.0pt"><span lang="DE" style="mso-ansi-language:
DE">— Poginu naš Lazo!<o:p>
</o:p>
</span></p>
<p class="MsoNormal" style="text-indent:18.0pt"><span lang="DE" style="mso-ansi-language:
DE">— Koji Lazo? — prilično zbunjen sam je upitao.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">— 
Pa, Lazija, zamenik komesara 3. bataljona — bio je njen odgovor.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Bio 
sam. zapanjen. Kako da verujem da je čovek sa kojim sam se juče rastao, taj 
stari ratnik koji je izneo glavu iz mnogih teških okršaja, mogao poginuti u 
relativnom zatišju na sremskom frontu. Na žalost, stvarnost je bila surova. 
Neprijateljska topovska granata je 5. januara 1945. ispred sela Orolika, smrtno 
ranila Lazu. Dok saznajem za njegovu smrt, on već leži u mrtvačnici u Šidu. 
Vratio sam se da se oprostim od njega, da odam poslednju poštu mom komšiji, 
velikom prijatelju i ratnom drugu, omiljenom borcu i rukovodiocu 3. bataljona 3. 
proleterske krajiške brigade — Lazi Latinoviću Laziji.<o:p>
</o:p>
</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Kojo RADULOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_246.htm"><b>Prethodni dokument</b></a></TD>
<TD><a href="31_248.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

