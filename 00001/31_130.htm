<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_129.htm"><b>Prethodni dokument</b></a></TD>
<TD><a href="31_131.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><a name="iznenadismo"><b><span lang="EN-GB" style="font-size:10.0pt;mso-bidi-font-size:11.0pt">IZNENADISMO 
USTAŠE U PRAČI</span></b></a><b><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:20.0pt;line-height:91%"><span lang="DE" style="mso-ansi-language:DE">U 
drugoj polovini jula 1943. godine brigada je dobila zadatak da krene usiljenim 
maršem sa terena Han-Pijesak — planina Devetak na teren planine Jahorine. U 
svim jedinicama brigade odmah se pristupilo temeljitim pripremama za marš.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Na 
pravcu našeg nastupanja, pored dužine marša, isprečile su se i druge teškoće. 
Trebalo je savladati niz ozbiljnih prepreka, kao što su: ceste, železnička 
pruga, reke. Te objekte, zbog njihove važnosti, neprijatelj je obezbeđivao 
znatnim snagama.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">1. 
bataljon je dobio zadatak da krene u pravcu varošice Prača, likvidira 
neprijateljske snage, savlada pomenute prepreke i izbije na već planirano područje 
planine Jahorine.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Pod 
veštim rukovodstvom komandanta Milana Atlagića, bataljon se začas sručio kao 
bujica u samu varoš, potisnuo neprijatelja sa prvih položaja, koji se nakon 
toga zabarikadirao u nekoliko masivnih zgrada, odakle je produžio sa otporom. 
Ostavljajući deo snage za blokadu utvrđenog neprijatelja, glavnina bataljona 
je otpočela da se prebacuje preko železničke pruge i rečice Prače u određenom 
pravcu, ka severnim padinama Jahorine.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">U 
toku borbi za Praču komandant i politički komesar bataljona nalazili su se 
pored jedne čvrsto zidane zgrade na samom ulazu u mesto, odakle su pratili tok 
napada i davali uputstva. Odjednom, iz te zgrade pored koje smo stajali, začula 
se neka galama. Bili smo iznenađeni, jer smo smatrali da se neprijatelj povukao 
ka centru Prače i da u zgradi nema nikoga.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bilo mi je sumnjivo šta bi to moglo da bude. Brzo sam uleteo unutra, sa 
uperenim šmajserom i pri vrlo oskudnoj svetlosti ugledao grupu ustaša kako 
staje uza zid, očito zbunjeni i uplašeni. Ispred njih je komesar naše 1. čete 
(drvarske) Đuro Zeljković, koji je čas ranije upao unutra, a da o tome nisam 
ništa znao. </span><span lang="EN-GB">To me prenerazi od iznenađenja.</span></p>
<p class="MsoNormal" style="line-height:91%"><span lang="EN-GB">Iznenađene našom 
akcijom, ustaše nisu smele izaći napolje, misleći da se tu nalaze jače 
snage, a niti su reagovale kad ih je Zeljković pozvao na predaju. Opazivši me, 
Zeljković je viknuo koliko ga grlo nosi: &quot;Jozo, neka dođe vojska i pokupi 
oružje&quot;! Shvativši situaciju i ja sam viknuo koliko sam jače mogao: 
&quot;Vod vojnika unutra!&quot; Šmajser sam uperio na ustaše, stavivši im do 
znanja ako se iko makne da ću odmah pucati.</span></p>
<p class="MsoNormal" style="line-height:91%"><span lang="EN-GB">Zeljković je 
razoružao ustaše, pokupio oružje i izneo ga napolje, gde nije imao ko da ga 
preuzme, jer se već čitav bataljon prebacio s one strane pruge. </span><span lang="DE" style="mso-ansi-language:DE">Tu 
je bio samo komandant bataljona sa nekoliko kurira, spremni da krenu za 
bataljonom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Moj poziv da kuriri pozovu vod vojnika bio je samo trik, jer sam znao da 
tamo nije bilo više vojske. Kad je 12 zarobljenih ustaša izvedeno iz zgrada i 
kad je videlo napolju svega nekoliko partizana, jedan od njih reče:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Ala ste nas pošteno nasamarili! Umesto da mi vas udesimo, mi smo sada 
vaši zarobljenici&quot;.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Josip GIZDIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_129.htm"><b>Prethodni dokument</b></a></TD>
<TD><a href="31_131.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

