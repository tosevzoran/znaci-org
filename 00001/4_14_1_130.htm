<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_129.htm"><b>Prethodni dokument</b></a></TD><TD><a href="4_14_1_131.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 130</strong></p>
<p align="center"><strong> IZVEŠTAJ DOBROSAVA JEVĐEVIĆA IZ DRUGE POLOVINE JULA 1942. MAJORU
 PETRU BAĆOVIĆU O VOJNO-POLITIČKOJ I EKONOMSKOJ SITUACIJI U HERCEGOVINI
 I SARADNJI SA ITALIJANSKIM OKUPATOROM<sup>1</sup></strong></p>
<p>Dragi majore,<sup>2</sup></p>
<p>Da bi mogao tačno obavestiti Gospodina Ministra o situaciji u
 Hercegovini i istočnoj Bosni, dostavljam ti nekoliko detaljnijih
 podataka.</p>
<p align="center">POLITIČKA SITUACIJA</p>
<p>Na teritoriji Hercegovine ne postoji više nikakva organizovana
 komunistička vojna snaga. Ima tu i tamo hajdučkih grupica od 3 do 5
 lica, ali ih naše patrole svakodnevno hvataju i uništavaju. Pošto usled
 oslobođenja Crne Gore ni sa strane nema vojnog ni propagandističkog
 pritiska sa apsolutnom sigurnošću mogu tvrditi da iz same Hercegovine
 ne može nikada doći do obnove komunističkog pokreta.<sup>3</sup> Sasvim bi
 drugačije bilo, ako bi nastupila infiltracija sa strane jakih oružanih
 komunističkih snaga. Lavovski deo borbe protiv komunistička armije izvršio je centar Hercegovine, to jest srezovi Nevesinjski i
 Gatački. U tim borbama palo je više stotina naših ljudi mrtvih i
 ranjenih, ideološke razlike zaoštrene su do maksimuma, i tu imamo
 izrađenu antikomunističku vojsku koja ne zna kompromisa. Isti je slučaj
 sa Bosanskim i Zagorskim odredima, koje sam sistematski gurao u borbu,
 da bi prosuta krv produbila razliku između njih i partizana. Ostali
 Hercegovački srezovi, izveli su beskrvnu revoluciju onoga časa, kada je
 Crvena vojska bila uništena. Preko noći kompletne jedinice promenile su
 kokarde i od komunista postali četnici. Kao i u svima ostalim
 građanskim ratovima to su još uvek flotantne mase, koje prilaze jačemu,
 koje su šest meseci bile pod krutim partizanskim režimom i gde ima i
 među seljacima dosta izrađenih i ubeđenih komunista. Zemljoradnička
 stranka na kojoj leži istoriski greh da je svojom demagoškom predratnom
 agitacijom pripremila komuniziranje srpskog seljaka, odigrala je tu
 svoju ulogu i u Hercegovini i u istočnoj Bosni. Svi politički komesari
 i partizanski komandiri regrutovani su isključivo iz redova te
 stranke.<sup>4</sup> I sada posle oslobođenja, kada su svi drugi bacili u nepovrat
 partijsko opredeljenje, oni se grupišu ponovno u tom pravcu. Radi svega
 ovoga za održavanje punog nacionalističkog poretka u Hercegovini,
 potrebna je pored naših oružanih snaga i mog bosanskog odreda, jedna
 pokretna jedinica regrutovana od stranaca koja bi stalno krstarila
 Hercegovinom i ujedno jedna propagandistička sekcija pri našem Glavnom
 štabu, čiji bi članovi redovno obilazili sve vojne jedinice i
 nacionalno ih vaspitali. Na žalost gro Hercegovačkih intelektualaca
 sedi po Beogradu i Splitu a svega su nam se četvorica stavila na
 raspolaganje. U istočnoj Bosni osim grupe u Ćurevu,<sup>5</sup> koja treba da bude
 likvidirana ovih dana partizani imaju samo tri-četiri grupice od 50&#8212;60
 ljudi, koje vode bivši komandanti sektora Hamović,<sup>6</sup> Đokić<sup>7</sup> i
 Kovačević.<sup>8</sup> Oni su radikalno izmenili taktiku i opasniji su politički
 nego vojnički, jer svugde tvrde da su napravili sporazum sa četničkom
 komandom, izmenili su pozdrav, odaju poštovanje Vladaru i nazivaju se
 Dražinom vojskom. U ovom smislu dela i gro komunističkih snaga, koga
 smo potisnuli iz Hercegovine, koji broji 3.500 ljudi većinom
 Srbijanaca, te koji je zauzeo Ramu, Prozor i Bugojno i preko Glamoča nadire Kninu.<sup>9</sup> Dok propagandu ovih u
 istočnoj Bosni radi Beogradske blizine možemo uspešno suzbijati, ova
 akcija u zapadnoj Bosni vrlo je opasna, jer je narod neobavešten, a
 partizani mu dolaze direktno posle ustaške vladavine.</p>
<p>Odnos prema muslimanima u Hercegovini u širokim narodnim masama nije
 pretrpio nikakvih izmena. I ako mi iz razloga političke taktike
 propagiramo u ovom momentu politiku snošljivih odnosa, u naradnoj duši
 postoji neizmenjiva svest, da više nema zajedničkog života sa njima i
 treba mnogo napora i autoriteta, da ne dođe do erupcije tih
 raspoloženja. U srpskom delu Hercegovine na levoj obali Neretve postoje
 još tri muslimanske baze, Fazlagića Kula, Nevesinjsko polje i Konjička
 župa. Ja sam sa njima vodio pregovore da se u slučaju našeg sukoba sa
 Hrvatima drže po strani i oni bi to i pristali, ali teško da naša
 vojska to usvoji. U Mostaru i drugim većim centrima postoje grupice
 muslimana intelektualaca, čistih Srba, koji su se vrlo korektno držali,
 i koji su nam mnogo pomogli u političkoj taktici, izjavivši u više
 mahova rezolucijama, da se indentifikuju sa Srbima i solidarišu sa
 svakim njihovim zahtevom.<sup>10</sup> U odnosu prema katoličkim Hrvatima može se
 govoriti samo o pretstavnicima Hrvatske Državne vlasti i vojske, jer
 katoličkog stanovništva u ovim krajevima i nema. Te pretstavnike narod
 direktno omalovažava i ne obraća im se ni po kakvom pitanju. Hrvatska
 ima u Hercegovini pet garnizona regularne vojske sa svega hiljadu ljudi
 i desetak žandarmerijskih stanica. Ta trupa nikada ne napušta kasarnski
 krug i predaće se prvome ko to od nje zatraži. Mogu da rekapituliram,
 da su isčezli svi autoriteti državnih vlasti, i da se svet povratio
 patrijarhalnom sistemu seoskih upravnih jedinica. Od partizanskog
 režima negativne strane ostale su duboko usečene u pogledu opadanja
 seksualnog morala, religioznih osećanja, porodičnih osećanja, dok su
 imali nekih rezultata u pitanju narodne higijene i prisilnog
 obrađivanja celokupnih površina ziratne zemlje.</p>
<p align="center">POLITIKA ITALIJE:</p>
<p>Pre osam meseci, kada sam u ime četničkih organizacija prvi put tražio kontakt sa pretstavnicima Italijanske vojske,<sup>11</sup> konstatovao sam da je Italija strahovito nezadovoljna granicama
 Hrvatske države i da se sprema po svojim političkim tradicijama, da
 ovaj put počne izigravati protiv Hrvata Srbe, kao što je ranije obratno
 činila. Kako je u danom momentu u toj igri bilo mogućnosti, da se
 izvuku koristi za Srpski narod, mi smo je prihvatili. Italijanski plan
 je jednostavan. U slučaju pobede Osovine u koju još po neko u Italiji
 veruje, ona je htela da u severnoj Dalmaciji i zapadnoj Bosni
 favorizira Srbe i da po završetku rata u tim krajevima provocira
 plebiscit za prisajedinjenje Italiji. U ostalom delu Bosne i
 Hercegovine htela je prvenstveno da ujedini Srbe i Muslimane i da takva
 većina od 80% stanovništva traži nekakvu autonomnu Bosnu pod
 Italijanskim protektoratom. Za Crnogorske federaliste imala je opet
 drugu alternativu pripojenja Hercegovine velikoj Crnoj Gori. Ako bi pak
 izgubila rat, ova politika naklonosti prema Srbima mogla je da umanji
 težinu njene odgovornosti na konferenciji mira. Za nas Srbe
 taktiziranje sa Italijom donosilo je spas od Ustaških pokolja,
 preuzimanja srpskog oružja u srpske ruke, dobivanje hrane izgladneloj
 srpskoj sirotinji i stvaranje jedne prostrane poluslobodne zone u kojoj
 bi se mogla nesmetano vršiti politička i vojna organizacija Srpskoga
 naroda. I ako je komunistički val naneo mnogo nesreće srpskom narodu,
 učinio nam je jedno veliko dobro, jer je prisilio Italiju da nam dade
 daleko veći broj oružja i živeža nego što je to ranije predviđala. Kako
 je naša snaga rasla mi smo bili čvršći u našim zahtevima i prećutno sve
 više otimali uzde iz ruku. U odnosu prema nacionalnom idealu, bili smo
 daleko u boljem položaju od Crnogoraca, jer dok su Crnu Goru Italija-ni
 smatrali anektiranim područjem, mi smo sa Italijom na teritoriji treće,
 Hrvatske države, pregovarali kao dva ravnopravna faktora. U više mahova
 podsticali smo Italiju da ostvari svoje pretenzije i okupira celu
 Bosnu, kako bi mogli mi imati veći prostor za našu aktivnost, ali svaki
 takav italijanski pokušaj Nemci su vrlo brzo suzbijali, suzbijajući
 italijanske divizije preko njene demarkacione linije. Konačno je
 Hrvatska uspela, da izigra Italiju i da je prisili da 10 jula ove
 godine evakuiše sa svojim trupama ceo teritorij Hrvatske države i da
 preda svu vojnu i civilnu vlast Hrvatima.<sup>12</sup> Taj akt stavio je nas pred
 vrlo teške probleme. Italijani sami bili su ogorčeni radi tog događaja
 i uoči samog dana doturili ponovo našim formacijama četvrt miliona
 puščanih metaka. Iz njihovih aluzija sam video, da bi im drago bilo da
 dođe do incidenata sa Hrvatskom vojskom, kako bi oni imali pretekst da
 ostanu i dalje u ovim krajevima. Hrvati sa svoje strane nudili su sve moguće da bi to preuzimanje vlasti proteklo u miru; ostavljali su
 nam oružje, nudili hranu za stanovništvo, nisu tražili nikakvog
 svečanog priznavanja države i t.d. &#8212; Ako bi primili hrvatske predloge,
 poznajući, naš seljački svet, koji bi videvši da se i pod Hrvatima može
 živeti, potpuno razvodnio svoju otpornu snagu, mi smo se izlagali
 opasnosti da srpski seljaci kroz mesec dana počnu govoriti kako ni
 Hrvatska država nije tako loša. Ako li bi primili borbu sigurno je da
 bi je mogli uspešno voditi, ali ne znamo sa jedne strane da li se to
 slaže sa generalnim planom Vrhovne Komande, a sa druge strane došlo bi
 do teških posledica po Srbe u Mostaru i drugim krajevima gde nema
 četničkih jedinica, koji bi jednostavno bili poklani. Taj problem
 odgođen je usled toga što su baš kada su Hrvati trebali preuzeti vlast,
 komunisti započeli svoju veliku ofanzivu u zoni Konjica i prisilili
 Hrvate, da sami mole intervenciju talijanskih divizija. No iz razgovora
 koje sam imao pre nekoliko dana sa Hrvatskim ministrom finansija<sup>13</sup>
 vidim, da će ta stvar postati aktuelna opet početkom septembra, pa joj
 treba pokloniti mnogo pažnje. Primećujem da Hrvati misle da dovedu u
 Hercegovinu 5000 vojnika, jedinu trupu koja im vredi, a koja se sada
 tuče sa komunistima uz pomoć jedne nemačke divizije između Bosanske
 Dubice i Banja Luke.</p>
<p align="center">PRIVREDNA SITUACIJA:</p>
<p>Mi imamo dve formacije A i B naših vojnih jedinica, jedna manja koja
 je poznata Italiji i druga stvarna. Italija nam hrani u Hercegovini oko
 4000 vojnika. Za osam naših bataljona, koje imamo od Foče do Trnova
 nemamo rezervne hrane, ali sa vremena na vreme izvučem po neki kvantum
 brašna, do sada u svemu oko dve stotine kvintala. Narod je strahovito
 patio, naročito u mesecu julu pred žetvu kada su sve rezerve bile
 iscrpene, pa je bilo dosta slučajeva direktnog umiranja od gladi.
 Naročito stradaju izbeglice iz Vojvodine, dobrovoljci i kolonisti, koji
 nemaju ni zemlje ni domova. Na bazi zamene za seno dobavio sam iz
 Italije oko hiljadu kvintala kukuruza i zobi i podelio narodu i isto
 tako oko 30 kvintala ulja. Za prehranu vojske, italijanske vojne vlasti
 mi obećavaju da će i u slučaju da moradnu evakuisati Hrvatsku u svakom
 slučaju davati hranu našim jedinicama do Nove godine. Ali poznavajući
 talijansku neiskrenost ne verujem u to 100%. &#8212; Radi toga postoji
 opasnost da u momentu, kada talijanske trupe napuste ovu teritoriju,
 vojsci isti dan bude nametnuta borba, a oduzet hleb. Da bi se to
 sprečilo pomišljamo, da putem rekvizicije od imućnijih stvorimo izvesne rezerve za vojsku. Sa druge strane
 imamo dva do tri imanja, koja su partizani kolektivno obradili i koja
 će vojska ubrati u korist svojih rezervi. Posle toga u zamenu za
 platno, koga možemo nabaviti u Italiji mogli bi nabaviti 5 &#8212; 6 vagona
 žita. U Italiji možemo kupiti do 50.000 konzervi i isto toliko konzervi
 tunjevine i sardina, te neograničene količine marmelade i suvog voća.
 Razume se za ovo su potrebna novčana sredstva koja mi nemamo. Puno je
 teža situacija celokupnog stanovništva, a naročito onog u istočnoj
 Bosni i Gatačkom srezu. Pošto su sve rezerve iscrpljene prosečno uzevši
 cela Hercegovina i istočna Bosna u januaru će ostati bez hrane. Učinio
 sam sugestije Italijanskoj armiji, da od nemačke komande u Srbiji
 zatraži dozvolu da za potrebe svoje vojske mogu kupiti u Srbiji stotinu
 vagona hrane i da to predaju nama. Postupili su tako, ali ne znam kakav
 će odgovor dobiti. Ako to ne uspe, neophodno je potrebno osloboditi
 sektor Foča, Goražde, Ustiprača, Višegrad, kako bi mogli dobivati hranu
 iz Srbije i Sandžaka. Hrvatska nudi hranu, ah ta alternativa otpada,
 jer joj je preduslov moralna kapitulacija.</p>
<p align="center">VOJNA SITUACIJA:</p>
<p>I po mentalitetu i sa gledišta geografske celine i sa gledišta
 vojnih interesa, istočna Bosna i Hercegovina čine jednu celinu. To su
 čisto srpski srezovi: Višegrad, Rogatica, Čajniče, Foča, Sarajevo grad
 i srez, Vlasenica i Srebrenica, Nevesinje, Gacko, Bileća, Trebinje,
 Ljubinje, Stolac i delovi Konjičkog i Mostarskog sreza sa ove strane
 Neretve. Na tom teritoriju imamo deset hiljada pušaka, od čega sedam
 hiljada organizovanih i razvrstanih po jedinicama. Toj vojsci
 predstoje idealni operativni ciljevi: naš najistureniji bataljon nalazi
 se 16 km. od Mostara, 20 km. od Dubrovnika i 30 km. od Sarajeva.
 Mišljenja sam da bi u koliko se to ne protivi pogledima Gospodina
 Ministra u toj zoni trebalo stvoriti jedinstvenu političku i
 jedinstvenu vojnu komandu. Molim Te razgovaraj u tom smislu sa
 Gospodinom Ministrom, čija ćemo naređenja najspremnije izvršiti.</p>
<p align="center"><strong>Dob. Jevđević</strong></p>
<b class=medtxt><p><sup>1</sup> Original (pisan na mašini, ćirilicom) u Arhivu VII, Ca, k. 274, reg. br. 12/2 (BH-V-2416).</p>
<p><sup>2</sup> Odnosi se na majora Petra Baćovića koji je tada bio izaslanik
 Draže Mihailovića u Hercegovini (Arhiv VII, Ča, k. 159, reg. br. 13/2).</p>
<p><sup>3</sup> Nakon povlačenja partizanskih snaga iz Hercegovine juna 1942, NOP
 na tom području se, do jula 1943, razvijao u veoma teškim uslo-vima
 četničke vladavine. Nosioci svih aktivnosti NOP-a u tom periodu bili su
 Oblasni komitet KPJ za Hercegovinu, sreska partijska rukovodstva i
 ilegalni partijski radnici koji su se tu zatekli ili su kasnije došli u
 Hercegovinu. Od vojnih snaga dejstvovali su bataljoni &#187;Sloboda&#171; (od
 kraja avgusta 1942) i &#187;Iskra&#171; (od januara 1943). Opširnije o tome, vidi
 Arhiv SK BiH, tom III, knj. 2, str. 240, 241, 248&#8212;250, 268, 269, 274,
 279 i 304; Hercegovina u NOB, str. 407&#8212;545.</p>
<p>Četničko rukovodstvo je ubrzo uočilo oživljavanje NOP-a u
 Hercegovini. U izveštaju od 25. septembra 1942. komandantu operativnih
 jedinica istočne Bosne i Hercegovine, dr Novica Kraljević, šef
 propagande četničkog Trebinjskog korpusa, pošto je obišao nekoliko
 srezova, između ostalog, piše: &#187; ... Najvažnije od svega je to da su
 komunisti uspeli da se održe i da se afirmiraju kao socijalni činilac
 koji se ne može uništiti i s kojim treba vodati računa. Nemojte se
 varati i gledati na pitanje komunizma mnogo drukčije nego ovako kako
 sam rezimirao ovaj problem... Komunisti su se pribrali. Imaju radio,
 pisaće mašine i prete... Što se tiče četničke organizacije ona je silom
 prilika labava. Nemamo ljudi... Ambicije su nesrazmerne
 sposobnostima... Ne pokreće na rad svest o vrhovnom zadatku nego pre
 svega sitne lične ambicije...&#171; (Arhiv VII, Ca, k. 237, reg. br. 43/8).</p>
<p><sup>4</sup>&nbsp; Komandanti i politički komesari partizanskih jedinica su,
 uglavnom, bili članovi KPJ. Pripadnost KPJ, međutim, nije bila
 odlučujući uslov za sticanje komandnog položaja, već sposobnost i
 spremnost pojedinaca da aktivno radi na realizaciji ciljeva NOP-a.</p>
<p><sup>5</sup>&nbsp; Vidi dok. br. 121, nap. 8.</p>
<p><sup>6</sup>, <sup>7</sup> i <sup>8</sup> Rade Hamović je tada bio komandant, Vojislav Đokić načelnik
 štaba a Borisa Kovačević politički komesar Kalinovičkog NOPO.</p>
<p><sup>9</sup> Odnosi se na Grupu proleterskih brigada (vidi dok. br. 121, nap. 10).</p>
<p><sup>10</sup> Vidi dok. br. 126.</p>
<p><sup>11</sup> O radu Dobrosava Jevđevića na organizovanju saradnje četnika sa i
 talijanskim okupatorom u prvoj polovini 1942, vidi dok. br. 77.</p>
<p><sup>12</sup> Vidi dok. br. 114, nap. 18.</p>
<p><sup>13</sup> Košak Vladimir.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_129.htm"><b>Prethodni dokument</b></a></TD><TD><a href="4_14_1_131.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
