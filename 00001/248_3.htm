<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_2.htm"><b>Prethodna strana</b></a></TD>
<TD><a href="248_4.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center"><b><span lang="SR" style="font-size:14.0pt;mso-bidi-font-size:10.0pt;mso-ansi-language:SR">&nbsp;<o:p>
</o:p>
</span></b></p>
<p class="MsoNormal" align="center" style="text-align:center"><b><span lang="SR" style="font-size:14.0pt;mso-bidi-font-size:10.0pt;mso-ansi-language:SR">ZAVIČAJ 
I MLADOST MOG OCA<o:p>
</o:p>
</span></b></p>
<p class="MsoNormal" align="center" style="text-align:center"><b><span lang="SR" style="font-size:14.0pt;mso-bidi-font-size:10.0pt;mso-ansi-language:SR">&nbsp;<o:p>
</o:p>
</span></b></p>
<p class="MsoNormal" style="text-align:justify;line-height:150%"><b style="mso-bidi-font-weight:normal"><span style="mso-tab-count: 1; mso-ansi-language: HR" lang="HR">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span></b><span lang="HR" style="font-size:14.0pt;mso-ansi-language:HR">Tragajući 
za porodičnim ishodištem mog oca, nužno se nalazimo u malom selu Tarevci, kod 
Modriče, gde se izrodilo dvanaestoro dece naše babe Nene i gde su odrasli otac 
i njegova braća. Svoj životni vek otac je proveo na prostoru izmedju 
Tarevaca-Modriče, Tuzle, Beča, Banja Luke, Beča, Ljubljane, da bi ga okončao 
na brdovitoj Majevici 1942.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pitomo selo Tarevci, nadomak Modriče, smešteno na obroncima planine 
Trebave, spuštalo se blago ka reci Bosni i bosanskoj Posavini, najvećoj niziji 
u zemlji Bosni. Danas, ubrzanom gradnjom praktično već spojeno sa Modričom, u 
davna vremena početkom 20. veka, bilo je udaljeno od kasabe dobra tri 
kilometra.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U vreme kad se otac rodio 1900. bilo je to zabito bosansko selo, bez 
osvetljenja, s raskaljanim drumovima, daleko od željezničke ili autobuske 
stanice. Selo u sadašnjoj modričkoj opštini pripadalo je nekadašnjem srezu 
Gradačac. Takvo kakvo je bilo, utisnulo je trajan životni beleg u dečju dušu 
mog oca, da bi mu do kraja života ostao odan i vezan dubokim osećanjem 
pripadnosti.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pored skromnog centra sa džamijom, dućanima, i kasnije školom, selo je 
bilo podeljeno na dva dela – Gornju i Donju mahalu. Gornja mahala smeštena je 
na brežuljkastim padinama, dok je Donja mahala bila rezervisana za begovske 
porodice i spuštala se strmo ka Rijeci.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Sa tarevačkih brežuljaka i </span><span lang="SR" style="font-size:14.0pt;
mso-ansi-language:SR">šljivika</span><span lang="HR" style="font-size:14.0pt;
mso-ansi-language:HR"> otvara se lep pogled na vijugavu reku Bosnu koja se utapa 
u plavetnilo posavske nizije. Po jasnom i lepom vremenu sa brda Straževica 
videlo se do Gradačca, a ponekad i zvonici djakovačke katedrale. Kao na dohvat 
ruke ocrtavaju se obrisi drevnog grada Dobora što ga podigoše braća Horvati, 
hrvatski plemenitaši na zemlji bosanskog kralja, Tvrtka 1387. Tvrdi grad, dobro 
utemeljen i lepog izgleda, sa prekrasnim konturama dveju odbrambenih kula sa oba 
kraja, Dobor kao da je odoljevao zubu vremena i podsećao je na daleka vremena 
starobosanske države.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Modrički kraj, naseljen još u daleko rimsko doba, ušao je u sastav 
bosanske države krajem 12.veka za vreme Kulina bana koji je priznavao vrhovnu 
vlast Ugarske. Sama Modriča, kao naseobina, pominje se prvi put u ćirilskoj 
povelji bana Stjepana II Kotromanića iz 1323. godine. U toku celog Srednjeg 
veka Modriča sa okolnim naseljima bila je u sastavu župe – nahije Nenavište, 
sa obe strane reke Bosne, oko grada Dobora i sve do Gradačca.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kao utvrdjenje srednjebosanske države, Dobor je stekao ulogu „Kapije 
Bosne“ i odoljevao je prvim upadima Turaka krajem 4. veka, ali je poklekao 
pred ugarskom vojskom 1394. i bio opustošen i razoren. Kasnije, ubrzo 
obnovljen, doživeo je nekoliko prodora ugarske vojske da bi na kraju ceo modrički 
kraj dospeo pod ugarsku vlast. Nastupiće duži period postepenog prodora 
Turaka, od pada bosanske države 1463. do konačnog osvajanja dobora 1536. 
godine, kada je Gazi Husrefbeg zauzeo drevnu tvrdjavu. Pošto je kraljevska loza 
i najviše plemstvo posečeno, srednje i niže plemstvo postepeno je prelazilo u 
Islam. Proces islamizacije u ovim krajevima išao je najpre sporo i otežano, da 
bi kasnije postao intenzivniji. S obzirom da se turska uprava zadržala tri i po 
veka u Bosni, to je i proces ukorenjivanja Islama bio temeljit i trajan, a ne 
privremen, kako su mislili naši daleki preci iz prvih generacija „poturčenjaka“. 
<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U svojim sećanjima na porodično poreklo, otac nije išao mnogo daleko u 
prošlost - samo do roditelja, braće, rodjaka i dveju tetaka. O tom daljem 
istorijatu, istini za volju, nije se mnogo ni znalo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Moj rodjak Muhamed, istražio je rodoslovnicu i poreklo našeg djeda<a style="mso-footnote-id:ftn1" href="#_ftn1" name="_ftnref1" title><span class="MsoFootnoteReference">*</span></a>, 
ali se daleko nije moglo stići. S jedne strane porodično predanje dopiralo je 
samo dva-tri kolena unazad, s druge strane vakufske knjige bile su spaljene pa 
se nije moglo naći ništa u dokumentima. Tako je naše dalje porodično poreklo 
ostalo zapreteno u maglama tamne i neispitane prošlosti i bosanskog mraka. Ko 
su, odakle su došli, da li su doseljenici u te krajeve ili su pak starosedelačkog 
starobosanskog porekla – to će ostati za nas večita tajna. Tek ono što se 
zna, sigurno je, jer je provereno kazivanjem glavnih aktera – našeg djeda i 
sinova kojima je te priče pričao.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na osnovu kazivanja mojih stričeva i Nene, naše babe, najdalja prošlost 
porodice Mujbegović doseže svega dva do tri kolena u nazad, što je prilično 
izvesno. Zna se da je prvobitno prezime porodice bilo Dervišbegović, da je 
najstariji predak do kog smo doprli bio Dedo Dervišbegović, naš čukunded. 
Rodjen početkom 19.veka, od za nas nepoznatih roditelja, u braku sa isto tako 
nepoznatom ženom, imao je sina Mustafu – čije se ime već nalazi u 
katastarskim knjigama – našeg pradedu. Odakle je došao Dedo, odnosno njegov 
sin Mustafa ostalo je nepoznato. Mogao je doći iz Slavonije, iz Ugarske, ili iz 
nekog drugog kraja Bosne, a mogao<span style="mso-spacerun: yes">&nbsp; </span>je 
biti i tarevački starosedeoc. Mustafa Dervišbegović – Mujbeg, naš praded, 
po kome će se kasnije nazvati i porodično prezime, rodjen je 50-ih godina 19. 
veka u Tarevcima. Prema porodičnoj legendi bio je lepe spoljašnjosti, visok i 
stasit, ali plahovit i nemirnog duha. Dva puta se ženio, imao je petoro dece, 
tri sina i dve kćerke. S prvom ženom Delvom iz bogate begovske porodice imao 
je dve kćerke, Ešefu i Djulu i sina Abaza (našeg djeda). Druga žena mu je 
bila Paša Požun, poreklom iz prekosavskih krajeva i s njom je imao dva sina. 
Kao imućan čovek, s bogatim nasledjem od oca i od miraza prve žene, Dedo je 
vodio prilično rasipnički život i svoje imanje nije uvećavao već ga je trošio. 
Voleo je konje, takoreći nije išao peške već je uglavnom jahao. Uspeo je za 
života da potroši veliko imanje, te da deci takoreći ništa ne ostavi, osim 
onog što im je ostalo od majke. Dedo je umro relativno mlad, iza njega je 
ostala udovica Paša sa petoro dece. Dve sestre Ešefa i Djula, posle udaje, 
prodadoše svoj deo našem djedu Abazbegu, tako da on zaokruži svoj posed na 
oko 15 hektara njive i šume, i kmetovske posede u selima Babešnici i Kužnjači. 
O Mujbegovoj sestri Zlati malo se zna, sem da ju je naš djed zvao tetkom i da 
je bila udata za nekog Huskića, imala sina i kćerku čiji potomci žive, 
verovatno, negde u Istočnoj Bosni. Najstarija od Mujbegove dece bila je Ešefa, 
rodjena 1872. udala se u Brčko, najpre za trgovca Čauševića, a kad je ostala 
imućna udovica po drugi put se udala za Sadikovića, udovca s jednim sinom. 
Dece nije imala, pa je stoga mogla da prihvati bratovljevog sina, tj. mog oca na 
školovanje u Brčkom. Umrla je 1935. a svoj imetak ostavila je pastorku. Mladja 
ćerka Mujbegova Djula bila je lepa i vesela devojka koja je pevala i svirala 
harmoniku. Sa 16 godina udadoše je za Neninog oca Smailbega Hajdarbašića, 
kome je ona bila četvrta žena i sa kojom je kasnije iselio u Tursku – sa 
njim je rodila četvoro dece. To je u osnovnim crtama rezime porodične loze 
Mujbegovića, tj. očinske bosanske loze mog oca. Prezime Dervišbegović 
promenio je naš djed negde oko 1910. godine i nazvao se po svom ocu Mujbegu, što 
je, uostalom, bio običaj i u ranijoj starobosanskoj državi.<a style="mso-footnote-id:ftn2" href="#_ftn2" name="_ftnref2" title><span class="MsoFootnoteReference">*</span></a><o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Malo je složenija i zanimljivija srbijanska loza, tj. materinska strana 
u porodici mog oca. Da bi se došlo do porekla naše babe – Nene, mora se 
pogledati malo u neke istorijske okolnosti koje su dovele do toga da se 
muslimanski iseljenici iz Srbije nadju u Istočnoj Bosni. Iseljavanje Muslimana 
iz Srbije otpočelo je u prvom talasu još krajem 18. veka, 1788, u drugom 
talasu 1834. i konačno u trećem najvećem, 1862. godine. Posle incidenta na Čukur-česmi 
15.juna 1862. došlo je do uličnih borbi izmedju srpske policije i turskih 
vojnika, a 17.juna bombardovana je iz topova beogradska varoš. U spor koji je 
nastao umešale su se i evropske sile, pa je na konferenciji u Carigradu 
4.septembra 1862. u Protokolu od 12 članova odlučeno da se Turci moraju povući 
iz cele Srbije, iz svih gradova sem turskih posada u Beogradu, Šapcu, Smederevu 
i Kladovu. Tada je većina muslimanskog življa iselila u Zvornički sandžak, u 
to doba najveći sandžak u bosanskom vilajetu. Njihovim doseljavanjem u Istočnu 
Bosnu nastala su neka nova naselja: Kozluk, Brezovo Polje, Gornja i Donja 
Azizija (Bosanski Šamac i Orašje). Iz samih Užica iselilo je 551 kuća sa 
2049 odraslih i 917 dece, tj. oko 3.000 ljudi. Užice su u to vreme bile lep, 
veliki grad sa mnoštvom džamija, zanatlijskih radnji i trgovina svake vrste. 
Pevalo se: „Oj Užice, mali Carigrade...“ Užice su, posle Beograda bile 
najznačajnije muslimansko gradsko naselje, po Vuku „najveća varoš u 
Srbiji“. Bio je to, po Evliji Čelebiji „glasoviti šeher“, sa 4.800 kuća 
i „tri mahale hrišćanske raje“, grad sa 34 džamije, pun bašti i izletišta. 
U naletu Karadjordjevog ustanka, zbrisano je naselje, da bi posle 1805. bilo 
obnovljeno, ali nikada više kao što je bilo ranije.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Sa Užičanima je iselio u Istočnu Bosnu i Nenin otac Smailbeg Hajdarbašić, 
kako se navodi u Zbirci Orijentalnog Instituta u Sarajevu „Turski dokumenti“ 
br. 47-56. Našao se u Bosni 1862. i nastanio se u Tarevcima. Sa posedom 
procenjenim na 2.600 groša spadao je medju tridesetak najimućnijih posednika 
iz Užica. Došao je sa dve sestre Lejlom i Hanumicom koje se ubrzo udadoše za 
domaće ljude. Kao imućan čovek Smailbeg je u Bosnu došao sa već formiranim 
navikama, načinom života i odevanjem gradskog čoveka. Bio je obučen „a la 
franga“, tj. na evropski način, imao je gradske manire i kao takav bio 
omiljen medju ženama. Ženio se četiri puta. Prva žena Melća Hadžihasanović, 
donela je u brak lep miraz, rodila je tri kćerke: Delvu – našu Nenu, Nuru i 
Sadberu. Njegovo prvo dete Delva, bila je očeva ljubimica. Pošto je želeo 
sina, dovede u kuću drugu ženu Biseru, lepu i zdravu devojku bez miraza koja 
mu rodi četiri sina. Nemirnog duha i željan promene, Smailbeg se oženi i treći 
put, Pašom Osmanbegovom (prezime nepoznato), devojkom s velikim mirazom koja je 
odbila mnoge prosce da bi se udala za Smailbega. Bila je kratkog veka, umrla je 
mlada kao i kćerka koju je rodila. Konačno, Smailbeg se oženio i četvrti, 
poslednji put. Uzeo je za ženu Djulu, najmladju ćerku Mujbegovu, tj. sestru našeg 
djeda Abaza. De fakto, dogovorio se s našim djedom da mu on da svoju sestru, a 
on će njemu dati svoju kćerku miljenicu – Delvu, našu Nenu. Delva je sa 16 
godina bila udata u Gradačac za nekog Rešidbegovića koji umre mlad u prvoj 
godini braka, pa se Nena vrati noseća ocu koji je lepo primi, i nju i kćerku 
Rašidu rodjenu posle muževljeve smrti. Rašidu uzme Smailbeg sebi, a Delvu uda 
za Abazbega kome je to bio prvi brak, a već od ranije bio se zagledao u Delvu, 
pa je tugovao kad su je udali u Gradačac. Kako je taj brak kratko trajao, oni 
se ožene i sve dodje na svoje mesto – bili su vršnjaci. Smailbeg 
nezadovoljan austrijskom upravom, odluči da se iseli u Tursku, rasproda sve 
nepokretno imanje i podje ponovo u izbeglištvo 1909.godine. Sa sobom je poveo 
svoje dve žene, Biseru i Djulu, svoje osmoro dece, kao i unuku Rašidu. Tako su 
u Tarevcima ostale samo njegove dve ćerke – naša Nena i njena sestra Nura 
udata za Huseinbega Širbegovića. Ni prva Smailbegova žena Melća ne htede da 
napusti Tarevce pa je ostala do kraja života u kući zeta i ćerke Nure. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>O životu Smailbegovom u Turskoj malo je poznato. Ćerke je razudao, 
sinove poženio i osnovao veliku porodicu u Turskoj – živeli su u Adapazaru. 
Nenina ćerka Rašida udala se za Saliha Tešnjelija, rodila tri sina i dve ćerke. 
Pričalo se da je u to isto vreme iseljavanja u Tursku pošao i neki tarevački 
hodža s njima na daleki put, ali se posle izvesnog vremena vratio bez igde ičega, 
putujući nešto peške, a nešto kolima. Kad je stigao izgovorio je čuvenu rečenicu: 
„Nidje nema Tarevaca!“<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Mada nije bilo pravog objašnjenja zašto je Abazbeg promenio prezime, činjenica 
je da je to prezime veoma retko u Bosni. Moj otac je mislio da tog prezimena 
nema više u Istočnoj Bosni, ali nije bio u pravu. Kada sam negde 
februara/marta 1944. boravila na slobodnoj teritoriji u Bjeljini, smestili su me 
u jednu porodicu koja me je ljubazno primila. Na moje veliko iznenadjenje otac 
porodice zvao se Mustafa Mujbegović. Bio je činovnik sa mnogo dece, od 
najmanjih do odraslih sinova koji su bili u partizanskim jedinicama. Nismo bili 
ni u kakvom srodstvu. To je, koliko znam, jedini slučaj susreta s našim 
prezimenom. Očev deda Mujbeg – po kome je on dobio ime – ženio se dva 
puta, kako je već rečeno. Druga žena bila je Paša Požun, kojoj je to bio 
drugi brak. Kad su joj umrli muž i dva sina, Paša je ostala da živi u kući 
svog pastorka, našeg djeda Abazbega. Deca su je volela više nego rodjenu babu 
Melću koju su zvali nana, dok je Paša bila omiljena nena. Lepotica iz 
mladosti, Paša je ostala lepa i u starosti, dobre i plemenite duše. Ipak, zbog 
nečega naša Nena nije htela da je zadrži u kući trajno, pa su je poslali u 
selo Rajince/Medjaši, kod ćerke iz prvog braka Djule koja je bila tamo udata 
za nekog Isajbegovića. Kako mi je pričao stric Mehmed, Paša je teška srca 
otišla iz Tarevaca, i deca su jako žalila za njom. Mehmed je smatrao da su se 
njegovi roditelji ogrešili što su Pašu pod starost poslali kod ćerke.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kao i ostala muslimanska deca, otac je pohadjao najpre dečju versku školu 
mekteb, a zatim dvogodišnju školu („Iptidaija“). Ukupno je proveo pune četiri 
godine u verskoj školi, od svoje pete do devete godine. Na malom prostoru od 
oko petnaestak kvadrata, dvadesetak muške dece provodilo je prepodnevne sate 
uglavnom na kolenima učeći „Sufaru“, sricanje arapskih slova, bez 
razumevanja sadržaja i smisla onog što se čita. Tarevački mujezin 
Numanefendija Devedžić bio mu je učitelj, i on ga je preporučio za dalje školovanje. 
<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za nedolazak u mekteb dobijao se ukor, a često i kazna šibanjem – 
postojala je posebna sprava za šibanje po tabanima. Od tog vremena otac je 
omrznuo versku nastavu i celog života bio je protivnik ovog mučenja sitne 
dece, utoliko više što su takvu vrstu rane torture nad decom imali samo 
Muslimani, dok su ostale religije, učenje o veri započinjale sa osnovnom školom. 
Sem toga, ova deca su po pravilu zakašnjavala u redovnu osnovnu školu, pa je i 
otac pošao sa dve godine kašnjenja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Dok nije 30-ih godina, posle 10 godina zidanja, otvorena u selu lepa, 
nova škola, tarevačka deca išla su u školu u Modriči, udaljenu oko 3 
kilometra – nizbrdo, niz Rijeku. Svakodnevni odlasci tamo i natrag, odnosili 
su dosta vremena, naročito po kiši, snegu i nevremenu kada su stiskali knjigu 
pod pazuhom da ne pokisne. Slabo obučena i odevena, tarevačka deca su 
podnosila odlazak u školu kao svojevrsnu žrtvu i nevolju.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za očevo odvajanje iz seoske zabiti presudnu ulogu imala je njegova 
tetka Ešefa, očeva sestra. Udata za bogatog čoveka u Brčkom Čauševića, 
ostala je udovica, ali je i u drugom braku ušla u imućnu porodicu Sadiković. 
Kako nije imala dece, ona poziva kod sebe bratanca koji je već u seoskoj školi 
pokazao odličan uspeh. Dolazak iz sela u grad, kakav je u to vreme bio Brčko, 
kao trgovački centar na Savi, sa pograničnom trgovinom, uticao je na oca da se 
već od detinjstva smatra pozvanim da krene putem daljeg školovanja. U Brčkom 
pohadja četiri razreda osnovne škole – ruždije. Nije nam mnogo poznato o 
tom periodu njegovog školovanja, sem da je život kod tetke zapamtio kao jedno 
lepo razdoblje i da ga je kasnije često spominjao. Rečenica „Kad sam bio kod 
tetke u Brčkom...“ ponavljala se često u raznim prilikama. Njegov školski 
drug pričao mi je mnogo godina kasnije, kako je otac voleo da se doteruje, što 
mu je tetka, izgleda, omogućavala. Takodje nam je pričao kako je voleo da se 
pravi važan u tom razdoblju i da je namolio tetku da mu kupi naočare, iako je 
imao odličan vid, pa je nosio naočare bez dioptrije, kako bi izgledao što važniji 
i ozbiljniji, čemu se kasnije smejao, i čudio se toj svojoj mladalačkoj 
gluposti.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Očeva porodična loza nastala je, dakle, sa dva ishodišta – po očinskoj 
liniji izvorno bosanskoj i po majčinoj užičkoj, tj. islamsko-srbijanskoj, 
hercegovačkog porekla. Postojala je vidna razlika izmedju te dve linije, bar 
prema priči onih koji su u to doba živeli. Starobosanska linija bila je mekša, 
blaža i usporenija, dok je užička loza bila tvrdja, mudrija i žustrija. Koje 
su sklonosti prevagnule teško je reći, ali sudeći po očevoj prirodi, bio je 
više naslonjen na očinsku bosansku liniju, mekšu i blažu, bez žustrine i oštrine 
majčine loze. Bilo kako bilo, on je i po svojim osećanjima više bio sklon ocu 
nego majci, a i izgledom je više ličio na oca, kao i njegova dva brata Edhem i 
Brajko.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Otac je mnogo manje bio raspoložen za priču o svom mladalačkom životu, 
ne zato što nije imao lepe uspomene, već što je bio veoma zaposlen s malo 
slobodnog vremena. Kod njega su te pričice izbijale spontano, uz neku drugu 
temu koja bi ga podsetila na neku zgodu iz detinjstva i mladosti. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-ansi-language:HR">Ipak, bile 
su neke teme koje su najviše izbijale na površinu. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="HR" style="font-size:14.0pt;mso-ansi-language:HR">Tako je rado 
pričao o svom ocu kome je bio istinski privržen. Vrlo se često moglo od njega 
čuti ponavljana fraza, „Ja mnogo volim mog oca“, ili „Moj otac je 
istinski religiozan čovjek, on živi po vjeri“. Njemu nikada nije smetalo ako 
je neko zaista religiozan i ako po pravilima vjere živi i radi. Ono što mu je 
smetalo, to je bila lažna religioznost, svakodnevno narušavanje verskih 
principa, ali stalno pozivanje na veru. Takodje, otac je često spominjao svoju 
tetku Ešrefu koja je živela u Brčkom. Spominjanjem tetke, otac nam nije življe 
dočarao njen lik, ona je ostala u magli za mene i moju majku, a kako je rano 
umrla nismo imali priliku da je upoznamo. Pošto se oženio hrišćankom, otac 
je izbegavao da svoju ženu vodi kod familije, znajući za predrasude tog 
vremena. Čak ni u Tarevce nikada nije odveo svoju ženu, moju majku, a ona to 
nije izričito tražila. Pošto je znao da njegov otac u duši zamera što je oženio 
hrišćanku, učinilo mu se izgleda najjednostavnije da ih ne dovodi u vezu. 
Nije, na žalost, bio u pravu i to je nešto što smo mu i ja i majka zamerali 
posle njegove smrti. Zbog tog njegovog stava nisam imala priliku da upoznam svog 
djeda Abazbega. On sam nije nikada došao u Tuzlu, po onoj starinskoj, da „beg 
nikome ne ide na noge, već se njemu dolazi“...<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Abazbeg je bio hrom u jednu nogu iz detinjstva, pa nije išao u rat. Očevi 
rodjaci Esad i Hamdo bili su neko vreme u ratu u 10.oj bosanskoj regimenti i u 
novembru 1918. su se vratili.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Naš djed Abazbeg bio je čovek čestit i pošten, ali ponosit preko 
svake mere. U porodici je, prema tadašnjim običajima bio neprikosnoveni 
autoritet kog su žena i deca slušali bez pogovora. Bio je uz to i tvrdoglav po 
prirodi, pa je često preterivao u svojim zahtevima. Nena mu je služila i poštovala 
ga, ali i on nju, kako su mi pričali moji stričevi. Nije mu bilo pravo što 
moj otac nije doveo svoju ženu Zagu da je upozna, ali to pada na dušu mog oca. 
Nenin odlazak u Tursku 1937. nije odobravao, ali ona je svojom tvrdom željom da 
vidi ćerku pobedila. On je iste godine negde u septembru umro i nije ga zatekla 
živog. Moj otac i Brajko stigli su taksijem na ispraćaj (dženazu), a otac ga 
je nosio s ljudima od kuće do groba i sam ga je spustio u raku (mezar). Silno 
je žalio što nije više uzvratio svom ocu za neizmerne žrtve prilikom 
njegovog školovanja u Beču. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>S Nenom, očevom majkom stvari su stajale sasvim drukčije, ona je volela 
da putuje, da ide u posete, bila je vrlo prilagodjiva i bez ikakve sujete ili 
predrasuda o snaji koju je odmah i bez rezerve prihvatila.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kad god je dolazio kući za raspust, otac je, pošto se pozdravio sa 
svojima, odlazio u kuću tetke Nure. Tamo su bili njeni sinovi, rodjaci koji su 
bili očevi vršnjaci, pa i stariji od njega. Kod svoje kuće bilo je mnogo 
mladje braće, pa je tražio one koji su mu bili bliski po godinama. On je njima 
pričao šta se dešava „u belom svetu“, a oni njemu o domaćim novostima. 
Otac je voleo rodjake, tetka Nurine sinove, naročito Ferida, Esada i Hamdu, i 
često ih je spominjao kad smo živeli u Tuzli. Za Ferida je govorio, „moj 
rodjak šnajder“. Voleo je tetku Nuru koja ga je dočekivala kao svog 
najrodjenijeg. Pošto mu je 1935. brčanska tetka Ešefa urmla, ostala je još 
samo tetka Nura živa, koju je do kraja života posećivao.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Otac je svojim zavičajem smatrao ne samo rodne Tarevce, već i obližnju 
Modriču na koju su bili neposredno naslonjeni i upućeni. Pošto je u 16. veku 
dobila status kasabe, Modriča je u toku svoje istorije imala sve karakteristike 
tipične turske kasabe sa izmešanim stanovništvom – islamizovanim 
starosedeocima i hrišćanskom pravoslavno-katoličkom seoskom okolinom.<span style="mso-spacerun:
yes">&nbsp; </span>Njen privredni razvoj oslanjao se na poljoprivredu, stočarstvo, 
voćarstvo, ali i na trgovinu i zanatstvo. Struktura stanovništva se menjala 
usled ratova i migracija, ali je verska diferencijacija bila u isto vreme 
impregnirana osećanjem pripadnosti jednoj zemlji – Bosni. Tu i takvu Modriču 
otac je voleo i doživotno spominjao kao svoj zavičaj i mesto gde su živeli 
njegovi rodjaci, prijatelji i sponzori koji su mu pomagali za vreme školovanja. 
Trgovci Alija Ganibegović, Mehmed i Selim Karabegović, braća Hadržialijagić, 
kao i Ferid Abazbegović, davali su mu moralnu i materijalnu podršku kad god im 
se obratio. Nekada su to bile donacije, ali još češće pozajmice, pa je 
trebalo nekoliko godina posle završenih studija da se ti dugovi vrate.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>O prilikama iz svog siromašnog djačkog i studentskog doba, otac je pričao 
bez gorčine, a svoje dobrotvore spominjao je uvek sa zahvalnošću. Posle prvog 
svetskog rata osnovana su kulturna društva, pa je „Gajret“ postao mesto 
okupljanja, kao i „Sokolski dom“ i mesna čitaonica. Pored prijatelja ocu je 
u školovanju pomagao i „Gajret“, ali i Čitaonica, gde je za vreme raspusta 
otac organizovao razne aktivnosti. I u selu Tarevcima delovala je još od 1908. 
seoska čitaonica, najpre kao „Muslimanska“, zatim kao „Narodna čitaonica“. 
Bila je pretplaćena na listove „Obzor“, „Večrnje vijesti“, 
„Musavat“, „Zembilj“, „Politika“, „Vreme“, „Pravda“ i druge. 
Jedini radio u selu nalazio se u čitaonici. Očev rodjak, Hamdo Širbegović, 
rukovodio je čitaonicom od 1908. do 1925. godine i formirao je tamburaški 
zbor. Pored toga selo je imalo i četu „Sokola“, a 1930, osnovan je i 
„Gajret“ sa nekoliko sekcija.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Boravak kod tetke u Brčkom prokrčio je ocu put ka daljem školovanju. Učitelji 
iz osnovne škole (Ruždije), preporučili su roditeljima da ga šalju dalje, u 
srednju školu. Kako u Brčkom nije bilo gimnazije, otac je bio upućen na 
tuzlansku gimnaziju, i to uz pomoć „Gajreta“ i njegovih preporuka. Tako je 
otac postao „konviktaš“, pitomac Gajretovog konvikta u Tuzli. Više nego 
skroman smeštaj i hrana, ali redovna i sigurna za dete sa sela čiji roditelji 
ili nemaju ili nisu spremni na velika ulaganja u školovanje dece. Već je Brčko 
bilo prema Tarevcima velegrad, a kako se tek tarevačkom detetu učinila Tuzla 
sa svojim dimnjacima, slanim bunarima, sirenom za radnike. Otac je bio 
impresioniran školom, najviše, a zatim i samim gradom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Zbog dugog boravka u dečijim verskim školama, otac je umesto sa 11, pošao 
u gimnaziju sa 13 godina. Prvi razred pohadjao je u Tuzli u poslednjoj godini 
pred rat 1913/14. Pošto Gimnazija nije radila neko vreme rata, drugi razred 
završio je u Banjaluci, i tamo kao Gajretov pitomac. Otac se sećao tog lepog 
grada celog života i mislim da je žalio što nije otišao u Banja Luku sa službom, 
umesto u Tuzlu. Pričao je o Vrbasu, o lepim ulicama i zgradama. Ipak, glavne 
godine odrastanja proveo je u Tuzli, od trećeg do osmog razreda, zaključno s 
maturom koju je položio s odličnim uspehom kako piše u njegovoj svjedodžbi.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Velelepna zgrada Gimnazije, koja je mogla stajati i u mnogo većem gradu, 
bila je za oca doživotni izvor lepih sećanja i djačkih uspomena. Kasnije, kad 
je kao lekar živeo u Tuzli, uvek se prisećao škole, profesora, drugova. Dva 
najmilija druga iz gimnazijskih dana, Vule Popadić i Branko Bujić, bili su mu 
bliski kao vlastita braća i uvek ih je spominjao u raznim prilikama.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Rado se sećao i druga iz klupe Kristijana Krekovića koji je već u 
gimnaziji pokazao svoj slikarski talenat. „Sedeo sam ponekad sa Krekovićem u 
klupi“, govorio je otac „i on me je jednom naslikao iz poluprofila, i to 
olovkom“. (Taj kroki je sačuvan i nalazi se u Galeriji portreta u Tuzli). 
Kreković je kasnije postao dvorski slikar porodice Karadjordjević. Drugarica 
iz razreda Hilda Elbling, bila mu je prijateljica iz škole, pa i kasnije. 
Zanimljiva su njena sećanja u Ediciji „Gimnazija Tuzla 1899-1974“ gde piše 
u članku „Svijetli lik iz djačke mladosti“, o ocu kao omiljenom drugu.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Dok je za vreme rata svaki vid djačkog sastajanja bio zabranjen, posle 
1918. oživeo je i vanškolski rad i razne sekcije. Pozorišna grupa pod očevim 
rukovodstvom, davala je predstave u gradu i okolnim manjim mestima. Delovala je 
muzička sekcija i tamburaški zbor, ali i ozbiljnija muzika – Jaro Mikula i 
Hilda Perović bili su klaviristi, Kristijan Kreković violinista. Sem toga, 
jednom nedeljno sastajala se literarna družina „Petar Kočić“ gde su učenici 
čitali svoje prozne i pesničke radove. U opticaj je ponovo došla ćirilica 
koja je bila zabranjena celo vreme rata. Direktor Vaso Glušac podsticao je 
nastavu iz nacionalne istorije koja je dotada bila potpuno zapostavljena. Već 
tada se istakao očev drug iz razreda Milenko Filipović, koji će kasnije 
postati poznati etnolog. Svih osamnaest očevih drugova položilo je razred, a 
kasnije i maturu u junu 1921. godine.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Tako je otac još pre studija prošao kroz tri različita vaspitna 
sistema. Najpre osnovnu versku školu, pa Ruždiju, po Islamu, Gimnaziju u 
austrougarskom programu nastave i dva poslednja razreda u okvirima jugoslovenske 
države s njenim svetonazorom. Prilika da živiš i učiš u tri različita 
sistema kao učenik, davala je mogućnost mladom čoveku ne samo da upoznaje 
različite pristupe nauci i znanju, već i da o njima stvara sopstveni kritički 
sud. Ni jedan od tri pomenuta svetonazora („Weltanschauung“), nije bio ocu 
blizak da bi se u potpunosti mogao s njim identifikovati. Bilo je potrebno da 
nastupanjem novog doba posle prvog svetskog rata dodje do talasa revolucionarnog 
raspoloženja medju omladinom, pa da otac nadje konačno ono duhovno i idejno 
pribežište kome će ostati veran do kraja života.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="HR" style="font-size:14.0pt;mso-ansi-language:HR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Otac je Gimnaziju cenio iznad svega, kao školu koja usmerava čoveka ka 
kulturi i nauci, za koju nema zamene. Ponekad mi se činilo da mu je ona bila važnija 
nego studije medicine u Beču i Zagrebu. Verovatno zato što je u tim mladim 
godinama stekao svoje najbolje prijatelje, i što je upravo u to vreme krenuo 
putem jednog novog svetonazora, koji je tada zahvatio mnoge mlade ljude – 
koncept novog, budućeg, pravednog života, pod uticajem revolucionarnih 
zbivanja u Evropi. Mnogo više je pričao o svojim profesorima iz Gimnazije, 
nego o strogim, učenim bečkim profesorima. Iako će mu bečke godine doneti 
nova, važna iskustva, životnu profesiju, pa i izbor bračne žene – 
gimnazija je za njega bila, kako je govorio, „Škola postajanja čovekom“ 
(„Die Schule des Menschenwerdens“).<span style="font-variant:small-caps"><o:p>
</o:p>
</span></span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span class="MsoFootnoteReference">*</span></a> 
    <span lang="SR" style="mso-ansi-language:SR">Muhamed Mujbegović, </span><span style="mso-spacerun: yes">&nbsp;</span>“<span lang="SR" style="mso-ansi-language:SR">Genealogija 
    Mujbegović“,<span style="mso-spacerun: yes">&nbsp; </span>Zenica 2002.<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span class="MsoFootnoteReference">*</span></a> 
    <span lang="SR" style="mso-ansi-language:SR">Dr Milenko Filipović, etnolog, 
    očev školski drug, istraživao je lokalitet Severoistočne Bosne, Modriču 
    (Monografija „Modriča“ iz 1932. godine), pa i selo Tarevce. Po njemu su 
    begovski rodovi Širbegovići, Mujbegovići, Muradbegovići i Mehmedbegovići, 
    od istog, zajedničkog porekla.<o:p>
    </o:p>
    </span></p>
  </div>
</div>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_2.htm"><b>Prethodna strana</b></a></TD>
<TD><a href="248_4.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

