<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_10.htm"><b>Prethodni dokument</b></a></TD>
<TD><a href="46_12.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading51" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;mso-pagination:widow-orphan lines-together;page-break-after:avoid;
background:transparent"><a name="bookmark6"><span lang="HR" style="mso-fareast-language:HR" class="Heading50">Napad 
na Veliku Pisanicu i Grđevac 1. bataljona 12. slavonske brigade</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Dok 
se još vodila borba u Podvrškom, na drugoj strani prema sjeverozapadu, na 
Bilo-gori na udaljenosti od preko 60 km, prvi bataljon 12. slavonske NO brigade 
vršio je pripreme sa Moslavačkim partizan</span><span style="font-size:12.0pt;mso-ansi-language:EN-US" class="Bodytext30">skim</span><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:
HR" class="Bodytext30">odredom </span><span style="font-size:12.0pt;
mso-ansi-language:EN-US" class="Bodytext30">da</span><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:HR" class="Bodytext30">zajedno 
izvrše napad na Veliku Pisanicu i Veliki Grđevac. Za izvršenje tih zadataka 
formiran je zajednički operativni štab od članova Štaba Odreda i Štaba 1. 
bataljona 12. slavonske NO brigade. Komandant Operativnog štaba bio je Marijan 
Cvetković,<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a> 
a politički komesar Franjo Knebl,<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a> 
obojica iz Štaba Moslavačkog partizanskog odreda. U ulozi njihovih zamjenika, 
bili su komandant i politički komesar 1. bataljona 12. slavonske brigade Đuro 
Dulić<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a> 
i Mirko Bulović.<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character:footnote">[4]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">U 
noći 21/22. oktobra 1942. izvršen je zajednički napad na neprijateljevo uporište 
u Velikoj Pisanici. U međuvremenu, neprijatelj je preko svoje obavještajne službe 
saznao o namjerama Operativnog štaba i napustio uporište, tako da do borbe 
nije ni došlo, a snage Operativnog štaba udarile su u prazno. Zaplijenjeno je 
1.500 kg brašna i 1.000 kg sira. Zapaljena je željeznička stanica, ustaški 
tabor, opštinska zgrada s arhivom, mlin i školska zgrada.<a style="mso-footnote-id:ftn5" href="#_ftn5" name="_ftnref5" title><sup><span style="mso-special-character:footnote">[5]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Sutradan, 
noću 23/24. oktobra, ponovo je izvršen zajednički napad na neprijateljevo 
uporište, ali sada u Velikom Grđevcu. Napadao je 1. bataljon 12. slavonske 
brigade i dijelovi Moslavačkog partizanskog odreda. U trenutku donošenja 
odluke za napad u uporištu se nalazilo 60 ustaša i 18 žandarma. Od naoružanja 
imali su puške, 1 teški mitraljez, 1 puškomitraljez i 1 minobacač. Zbog 
slabog rada obavještajaca Operativnog štaba, neprijatelj je za taj napad 
saznao dan ranije, ali nije napustio uporište kao što se to dogodilo u Velikoj 
Pisanici. Komanda uporišta zatražila je pojačanje od dve satnije legionara iz 
sastava 2. bojne 4. gorskog zdruga iz Daruvara. Dolaskom pojačanja u Grđevac, 
odnos snaga se znatno promjenio u korist neprijatelja. Promjene u uporištu nisu 
na vrijeme uočene i zbog toga je u toku napada došlo do teških posljedica.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">U 
napad se krenulo sa dvije borbene kolone. Desnu kolonu sačinjavali su borci 1. 
bataljona 12. slavonske brigade, među kojima je bilo najviše boraca iz 
bilogorskih sela. Pod utiskom teških zločina neprijatelja nad njihovim 
porodicama, oni su energično i nezadrživo prodrli u sam centar uporišta, jurišali 
su u talasima na neprijatelja koji se žestoko branio nadmoćnom mitraljeskom 
vatrom i snagama. Zbog sporosti lijeve napadne kolone, 1. bataljon je upao u 
vatreni džak i pri tome pretrpio teške gubitke od 10 poginulih i 5 ranjenih 
boraca. Tom prilikom teško je ranjen i komandir 2. čete 1. bataljona 12. 
slavonske brigade, Jovo Adžija, koji je hrabro jurišao na čelu svoje čete. U 
toj borbi borci 1. bataljona uništili su 12 neprijateljevih vojnika, ali to 
nije bilo dovolj</span><span style="font-size:12.0pt;mso-ansi-language:EN-US" class="Bodytext30">no</span><span style="font-size:12.0pt" class="Bodytext30"> 
</span><span style="font-size:12.0pt;mso-ansi-language:EN-US" class="Bodytext30">da</span><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:
HR" class="Bodytext30">se nadoknade vlastiti gubici. »Zločin je izgubiti 10 
boraca za 10 pušaka, to je visoka cijena«, izjavio je dr Pavle Gregorič, 
neposredno poslije neuspjele akcije u kojoj su poginuli: Pavle Vujić, Stevo 
Radojčić, Glišo Trbojević, Branko Barić, Stevo Crnokrak, </span><span style="font-size:12.0pt;mso-ansi-language:EN-US" class="Bodytext30">Milan</span><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:
HR" class="Bodytext30">Marijan, Krsto Plavšić, Dušan Vuković i braća Petar 
i Đuro Lukač iz Topolovice, koji su zajedno poginuli, iako su samo dan ranije 
dobrovoljno došli u 1. bataljon.<sup>99</sup></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Štab 
Treće operativne zone oštro je zamjerio Štabu 1. bataljona 12. slavonske 
brigade zbog pretrpljenih gubitaka u Velikom Grđevcu i upozorio na opreznost u 
izvođenju vojnih akcija s jedinicama koje nisu u sastavu Brigade.<a style="mso-footnote-id:ftn6" href="#_ftn6" name="_ftnref6" title><sup><span style="mso-special-character:
footnote">[6]</span></sup></a> Poslije neuspjele akcije i pretrpljenih gubitaka, 
u 1. bataljonu izvršene su kadrovske izmjene. Za komandira 2. čete, umjesto 
ranjenog Jove Adžije, postavljen je Rade Zjačić, a za političkog komesara 
Krsto Bosanac. Za informativnog oficira, umjesto Krste Bosanca, postavljen je Đorđe 
Momčilović.<a style="mso-footnote-id:
ftn7" href="#_ftn7" name="_ftnref7" title><sup><span style="mso-special-character:
footnote">[7]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">U 
novembru 1942. godine 1. bataljon imao je nekoliko oštrih borbi sa nadmoćnim 
neprijateljevim snagama koje su nadirale iz Grubišnog Polja na oslobođenu 
teritoriju Bilo-gore. Neprijatelj je uvijek bio odbijen uz gubitke u mrtvima i 
ranjenima. Tako je 1. četa ovog bataljona 20. novembra sačekala brojno nadmoćnijeg 
neprijatelja, naoružanog minobacačima i artiljerijom, pustila ga na blisko 
odstojanje i nanela mu gubitke od 15 mrtvih i više ranjenih. Tom prilikom 
poginuo je </span><span lang="DE" style="font-size:12.0pt;mso-ansi-language:DE" class="Bodytext30">Milan 
</span><span lang="HR" style="font-size:12.0pt;
mso-fareast-language:HR" class="Bodytext30">Dević iz V. Barne, a ranjen je Đuro 
Bobić. Na željezničkoj stanici Vukosavljevica kod Virovitice, zaustavljena su 
18. i 25. oktobra dva teretna voza. Tom prilikom zaplijenjene su 32 debele 
svinje, 20 vagona ogrijevnog drveta i drvne građe i 3 vagona sijena. Uništena 
su 43 vagona i 3 lokomotive. U jednoj od željezničkih kompozicija nalazilo se 
120 domobranskih regruta, koji su vraćeni kućama.<a style="mso-footnote-id:ftn8" href="#_ftn8" name="_ftnref8" title><sup><span style="mso-special-character:
footnote">[8]</span></sup></a> Do kraja novembra 1. bataljon bio je veoma 
aktivan i, uz velika naprezanja, spriječavao neprijateljeve snage iz okolnih 
uporišta da pljačkaju i odvlače imovinu iz srpskih sela, čiji su stanovnici 
pobijeni ili otjerani u koncentracione logore.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">U 
cjelini vojna i politička aktivnost 1. bataljona nije bila značajna samo sa 
stanovišta zaštite slobodne teritorije na Bilo-gori, već i kao most preko 
kojeg se razvijala oslobodilačka borba u Moslavini i na Kalniku. U to vrijeme, 
23. novembra 1942. zamjenik političkog komesara Kalničkog partizanskog odreda 
Vlado Matak,<a style="mso-footnote-id:ftn9" href="#_ftn9" name="_ftnref9" title><sup><span style="mso-special-character:footnote">[9]</span></sup></a> 
u izvještaju Štabu 3. operativne zone, piše: »Mislimo da se u Bilogorski 
bataljon uvukao priličan broj četnika...« a zatim upozorava Štab 3. 
operativne zone da se čuva četnika jer u Bilo-gori je pogodno </span><span style="font-size:12.0pt;mso-ansi-language:EN-US" class="Bodytext30">tle</span><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:
HR" class="Bodytext30">za četnike a jezgro čine Bačkovčani i predlaže da bi 
bilo potrebno da obavještajni oficir Štaba 3. operativne zone Vlado </span><span lang="DE" style="font-size:12.0pt;mso-ansi-language:DE;
mso-fareast-language:DE" class="Bodytext30">Kurt</span><span lang="HR" style="font-size:12.0pt;mso-fareast-language:DE" class="Bodytext30">, 
</span><span lang="HR" style="font-size:12.0pt;mso-fareast-language:
HR" class="Bodytext30">pruži svoju ruku i na Bilo-goru i Bilogor</span><span style="font-size:12.0pt;mso-ansi-language:EN-US" class="Bodytext30">ski</span><span style="font-size:12.0pt" class="Bodytext30"> 
</span><span style="font-size:12.0pt;mso-ansi-language:EN-US" class="Bodytext30">bataljon</span><span lang="HR" style="font-size:12.0pt" class="Bodytext30">.</span><a style="mso-footnote-id:ftn10" href="#_ftn10" name="_ftnref10" title><span class="Bodytext30"><sup><span style="mso-special-character: footnote; font-size: 12.0pt; mso-ansi-language: EN-US">[10]</span></sup></span></a><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:
HR" class="Bodytext30">Četnika i četničkog pokreta nije bilo ni u Slavoniji 
ni u Bilo-gori u toku NOR-a.<a style="mso-footnote-id:ftn11" href="#_ftn11" name="_ftnref11" title><sup><span style="mso-special-character:footnote">[11]</span></sup></a> 
Bilo je samo pokušaja četnika Draže Mihailovića iz Bosne sa Motajice da 
svoju političku aktivnost prenesu u Posavinu u selu Čovac.<a style="mso-footnote-id:
ftn12" href="#_ftn12" name="_ftnref12" title><sup><span style="mso-special-character:
footnote">[12]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Radilo 
se o borcima koje je Kalnički </span><span style="font-size:12.0pt;
mso-ansi-language:EN-US" class="Bodytext30">NOP</span><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:HR" class="Bodytext30">odred 
mobilisao prije odlaska na Kalnik u oktobru 1942. u Bilogorskom selu Bačkovici. 
Oni su prvi put napustili svoja ognjišta, svoje selo i kraj gdje su rođeni. 
Nenaviknuti na novu sredinu u Hrvatskom zagorju, u kome su tada bila teška 
vremena za borbu i opstanak partizana, vratili su se na Bilo-goru, i odmah se 
dobrovoljno uključili u 1. bataljon 12. slavonske brigade. To je istina o »četnicima« 
sa Bilo-gore.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">U 
selu Gornji Borci 2. novembra nalazio se jedan vod 1. čete 1. bataljona 12. 
slavonske brigade pod komandom Paje Orozovića. Vod je dopratio ranjenike sa 
Kalnika i Bilo-gore, među kojima se nalazio i proslavljeni junak Banije i 
Slavonije, Nikola Demonja.<a style="mso-footnote-id:ftn13" href="#_ftn13" name="_ftnref13" title><sup><span style="mso-special-character:footnote">[13]</span></sup></a> 
Toga dana 3 neprijateljeve satnije 4. gorskog zdruga iz Daruvara, ojačane 
tenkovima i artiljerijom, nadirale su preko sela Bijele u pravcu Donji i Gornji 
Borci radi pljačke. Pošto u selu Gornji Borci nije bilo partizanskih snaga, 
borbu sa neprijateljem prihvatio je vod Paje Orozovića. Poslije 4 sata žestoke 
borbe, i pored toga što su bili tučeni koncentričnom mitraljeskom, minobacačkom 
i artiljerijskom vatrom, neprijatelj nije uspio da potisne hrabre borce. 
Naprotiv, neprijatelj je pretrpio gubitke od 10 poginulih i više ranjenih, koje 
je pod zaštitom tenkova izvlačio i na kraju, bio prisiljen da se povuče u 
Daruvar. U toj neravnopravnoj borbi, poginuo je Branko Grujić i Božo Milanović 
iz Boraca, a ranjen je </span><span style="font-size:12.0pt;mso-ansi-language:EN-US" class="Bodytext30">Milan</span><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:
HR" class="Bodytext30">Desančić iz Malih Bastaja.<a style="mso-footnote-id:ftn14" href="#_ftn14" name="_ftnref14" title><sup><span style="mso-special-character:footnote">[14]</span></sup></a> 
Štab 1. bataljona i Štab 3. operativne zone pohvalili su hrabre borce 1. čete 
i njihovog komandira Paju Orozovića za izuzetnu hrabrost i požrtvovanje u 
borbi.<a style="mso-footnote-id:ftn15" href="#_ftn15" name="_ftnref15" title><sup><span style="mso-special-character:footnote">[15]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Od 
229 boraca koliko je imao prilikom formiranja, 1. bataljon je za mjesec i po 
dana narastao na preko 300 boraca, a u ratnoj jedinici od koje je formirana 
Bilogorska četa nalazilo se oko 100 boraca. Po naređenju Štaba 3. operativne 
zone<a style="mso-footnote-id:
ftn16" href="#_ftn16" name="_ftnref16" title><sup><span style="mso-special-character:
footnote">[16]</span></sup></a> 1. bataljon se početkom decembra 1942. vratio u 
sastav Brigade.<sup>1U)</sup></span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[1]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    U NOVJ od 1941. Organizator ustanka na Baniji i Moslavini. U </span><span lang="DE" style="mso-ansi-language:DE;mso-fareast-language:
DE">NOR</span><span lang="DE" style="mso-fareast-language:DE"> </span><span lang="HR" style="mso-fareast-language:HR">komandant 
    Moslavačkog partizanskog odreda, politički komesar 16. slavonske brigade i 
    politički komesar 12. slavonske divizije. Početkom 1944. odlazi na dužnost 
    sekretara </span><span lang="DE" style="mso-ansi-language:DE;mso-fareast-language:
DE">OK</span><span lang="DE" style="mso-fareast-language:DE"> </span><span lang="HR" style="mso-fareast-language:HR">KPH 
    za Moslavinu i sekretara Narodnog fronta.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[2]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    U NOVJ od 1941. Jedan od organizatora ustanka na Baniji i Moslavini. Politički 
    komesar Moslavačkog partizanskog odreda, zamjenik kom. brigade i politički 
    komesar divizije. Narodni heroj Jugoslavije.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title></a><span class="Footnote0"><i><span lang="HR" style="mso-fareast-language:HR">%) 
    u NOVJ od 1941. Bio je komandir čete, komandant bataljona, komandant 
    brigade, zamjenik komandanta divizije i komandant divizije. Narodni heroj 
    Jugoslavije. General- pukovnik u penziji.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title></a><span class="Footnote0"><i><sup><span lang="HR" style="mso-fareast-language:HR">97)</span></sup><span lang="HR" style="mso-fareast-language:HR"> 
    U NOVJ od 1941. Bio je borac u Brodskom partizanskom odredu, predratni 
    skojevac, politički komesar čete, bataljona i 12. slavonske divizije, 
    politički komesar korpusa. General-potpukovnik u penziji.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn5">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn5" href="#_ftnref5" name="_ftn5" title></a><span class="Footnote0"><i><sup><span lang="HR" style="mso-fareast-language:HR">9g</span></sup><span lang="HR" style="mso-fareast-language:HR">) 
    Građa..., knj. III, dok. 130.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn6">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn6" href="#_ftnref6" name="_ftn6" title></a><span class="Footnote0"><i><span lang="HR" style="mso-fareast-language:HR">&quot;) 
    Građa..., knj. III, dokumenat 130.</span></i></span><i><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span class="Footnote0"><i><sup><span lang="HR" style="mso-fareast-language:HR">10</span></sup><span lang="HR" style="mso-fareast-language:HR">°) 
    Zbornik ..., tom V, knj. 8, dokumenat 79.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn7">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn7" href="#_ftnref7" name="_ftn7" title></a><span class="Footnote0"><i><span lang="HR" style="mso-fareast-language:HR">Zbornik 
    ..., tom V, knj. 8, str. 328, dokumenat 79; tom V, knj. 9, str. 230.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn8">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn8" href="#_ftnref8" name="_ftn8" title><span class="Footnote0"><i><span style="mso-special-character: footnote; mso-fareast-language: HR" lang="HR">[8]</span></i></span></a><span class="Footnote0"><i><span lang="HR" style="mso-fareast-language:HR"> 
    Ni jedan od zarobljenih regruta nije želio dobrovoljno da ostane u 
    partizanima.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn9">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn9" href="#_ftnref9" name="_ftn9" title><span class="Footnote6pt25"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[9]</span></i></span></a><span class="Footnote0"><i><span lang="HR" style="mso-fareast-language:HR"> 
    u NOVJ od 1941. komesar čete, zamjenik komesara i komesar bataljona, 
    komesar brigade i zamjenik komesara divizije, general-potpukovnik u penziji. 
    Umro 1982. u Zagrebu.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn10">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn10" href="#_ftnref10" name="_ftn10" title></a><span class="Footnote0"><i><span lang="HR" style="mso-fareast-language:HR">Zbornik, 
    tom V, knj. 9, dok. 89 i dok. 110.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn11">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn11" href="#_ftnref11" name="_ftn11" title></a><span class="Footnote0"><i><span lang="HR" style="mso-fareast-language:HR">U 
    Slavoniji od prvog dana okupacije, srpski narod odlučno se opredelio protiv 
    tzv. NDH i četnika. Antun Duhaček, n.d.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn12">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn12" href="#_ftnref12" name="_ftn12" title><span class="Footnote6pt24"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[12]</span></i></span></a><span class="Footnote0"><i><span lang="HR" style="mso-fareast-language:HR"> 
    Noću 16/17. avgusta 1943. grupu od 38 četnika razbio je sa grupom boraca 
    Radojica Nenezić, tada zamjenik komandanta 28. slavonske divizije. Grupa četnika 
    sa majorom Dušanom Janjićem pokušala je da se ubaci u Slavoniju. Četnički 
    major Dušan Janjić je sa delovima razbijene grupe uspio da pobjegne u Okučane 
    pod zaštitom njemačkog okupatora.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn13">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn13" href="#_ftnref13" name="_ftn13" title><span class="Footnote6pt25"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[13]</span></i></span></a><span class="Footnote0"><i><span lang="HR" style="mso-fareast-language:HR"> 
    u NOVJ od 1941. jedan od prvih boraca u odredu »Vasilj Gaćeša« na 
    Baniji. U partizanskom odredu bio je komandir voda, komandir čete, 
    komandant bataljona, zamjenik komandanta brigade, komandant brigade i 
    komandant divizije. Poginuo je u septembru 1944. u Slavonskoj Požegi. 
    Narodni heroj Jugoslavije.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn14">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn14" href="#_ftnref14" name="_ftn14" title><span class="Footnote0"><i><span style="mso-special-character: footnote; mso-fareast-language: HR" lang="HR">[14]</span></i></span></a><span class="Footnote0"><i><span lang="HR" style="mso-fareast-language:HR"> 
    u NOVJ od 1942. Bio je borac, pijškomitraljezac, desetar, komandir voda i 
    komandir čete. Tri puta je teško ranjen, amputirana mu je lijeva ruka.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn15">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn15" href="#_ftnref15" name="_ftn15" title><span class="Footnote6pt25"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[15]</span></i></span></a><span class="Footnote0"><i><span lang="HR" style="mso-fareast-language:HR"> 
    Poginuo u avgustu 1943. kao komandant Daruvarskog </span><span style="mso-ansi-language:EN-US">NOP</span> 
    <span lang="HR" style="mso-fareast-language:HR">odreda u selu Kukunje- vac 
    nedaleko od Pakraca.</span></i></span><i><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span class="Footnote0"><i><sup><span lang="HR" style="mso-fareast-language:HR">110</span></sup><span lang="HR" style="mso-fareast-language:HR">&gt; 
    Građa ..., knjiga 3, dok. 166.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn16">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn16" href="#_ftnref16" name="_ftn16" title></a><span class="Footnote0"><i><sup><span lang="HR" style="mso-fareast-language:HR">m</span></sup><span lang="HR" style="mso-fareast-language:HR">) 
    Podatke za 1. bataljon prikupio je Krsto Bosanac, </span><span style="mso-ansi-language:EN-US">general-major 
    </span><span lang="HR" style="mso-fareast-language:HR">u penziji.</span></i></span><i><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span lang="HR" style="mso-fareast-language:
HR;mso-bidi-font-style:italic">A A</span><span lang="HR" style="mso-bidi-font-style:
italic"><o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_10.htm"><b>Prethodni dokument</b></a></TD>
<TD><a href="46_12.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

