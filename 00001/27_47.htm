<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_46.htm"><b>Prethodni dokument</b></a></TD>
<TD><a href="27_48.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote0" style="margin-top:0mm;margin-right:0mm;margin-bottom:0mm;
margin-left:88.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark47"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">UPAD 
MEĐU NEMC</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext3Italic6">E</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:11.0pt;font-family:&quot;Times New Roman&quot;;mso-fareast-language:
SR-CYR" class="Bodytext3Italic5">&nbsp;<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Posle prelaska preko Neretve, Kragujevački 
bataljon je, negde na hercegovačkim brdima, smenio na položaju jednu jedinicu 
naše brigade. Moja četa je dobila zadatak da brani pravac širok jedan 
kilometar. Ispred nas se nalazilo brdo koje je dominiralo okolnim zemljištem. 
Tamo su bili nemački položaji.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uveče, istog dana kad 
smo stigli od komandira sam dobio zadatak da s jednom desetinom izvidim raspored 
i, po mogućnosti, jačinu nemačke jedinice čije smo prisustvo na brdu osećali 
sve dok je pao mrak.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Krećući se prema 
brdu, u koloni po jedan, stigli smo do podnožja. Do polovine brda bilo je žito, 
a dalje, do samog vrha, niska gusta šuma. Najpre u koloni po jedan, a zatim u 
streljačkom stroju pošli smo kroz žito, zastajkujući na svakih petnaestak 
koraka. Došli smo do same ivice šume. Pošto smo izvideli šumu, odlučio sam 
da sa odeljenjem u koloni po jedan pođem do najviše tačke brda jednom uskom 
stazicom koja se provlačila kroz gustu šumu. Računao sam — biće manje 
galame nego ako se krećemo kroz šumu razvijeni u strelce. Na čelu odeljenja išao 
je puškomitraljezac s pomoćnikom. Prešli bismo nekoliko koraka, a zatim 
zastajkivali, da bismo mogli osluškivati. U noćnoj pomrčini i najmanji šumovi 
su nam otežavali osluškivanje.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Skoro smo već bili 
izbili na sam vrh brda, a još ni po čemu nismo mogli zaključiti da se na 
njemu nalazi neprijatelj.<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na vrhu, pored same 
staze, na dva-tri koraka od nas, iznenada se ču glas nemačkog vojnika. Našli 
smo se među Nemcima. Pomrčina je bila takva da se, kako se to kaže, ne vidi 
ni pret pred okom. Za trenutak sam zastao i odmah </span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:SR-CYR" class="Bodytext7">doneo</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
odluku. Tiho se povući desetinu koraka nazad, a zatim ručnim bombama i iz 
ostalog oružja otvoriti vatru po neprijatelju. Morali smo se povlačiti bez reči. 
Pipanjem smo davali znak jedan drugome da se treba povlačiti. Tako smo se svi, 
sem puškomitraljesca i njegovog pomoćnika, koji su išli na čelu desetine, 
povukli za deset do petnaest koraka. Njih u takvoj situaciji nismo ni mogli 
obavestiti o našoj odluci. Tiho sam izdao naređenje da se pripreme bombe. Računali 
smo da će se puškomitraljezac i njegov pomoćnik, dok smo se mi malo povukli, 
odmaći od mesta gde smo osetili Nemce, tako da mi nesmetano možemo upotrebiti 
ručne bombe.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naređenje da se ručne 
bombe odjednom bace na neprijatelja odmah je izvršeno. Ekeplozija desetak ručnih 
bombi nije samo pokvarila san Nemcima nego je načinila pravi haos među njima. 
Odmah posle dejstva ručnih bombi otvorili smo brzu paljbu iz pušaka i 
automata. Po kuknjavi nemačkih vojnika mogli smo zaključiti da su pretrpeli 
osetne gubitke.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle kraće paljbe 
hitro smo se povukli.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Čim su čuli 
eksplozije ručnih bombi za leđima, puškomitraljezac i njegov pomoćnik nisu 
imali drugog izlaza nego da se na suprotnoj padini brda sjure prema polaznom 
položaju naše desetine. Tu smo se nešto kasnije i našli.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:
SR-CYR" class="Bodytext3Spacing2pt">Vasilije ŽIŽIĆ</span></p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_46.htm"><b>Prethodni dokument</b></a></TD>
<TD><a href="27_48.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
