<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_146.htm"><b>Prethodni dokument</b></a></TD>
<TD><a href="31_148.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">PROTIVTENKOVCEM 
SAM GAĐAO AVION</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="DE" style="mso-ansi-language:DE">Polovinom 
septembra 1943. godine naša brigada je iz rejona Travnika stigla na sektor 
Sinja. </span><span lang="EN-GB">Noću 17/18. septembra prebacili smo se preko 
Cetine i naš 1. bataljon se smjestio u selo Sičane. Iako smo bili umorni od 
napornog marša, bili smo raspoloženi što smo došli u Dalmaciju, jer smo od 
Dalmatinaca, sa kojima zajedno ratujemo još od proljeća 1942. slušali mnogo o 
njenim lepotama.</span></p>
<p class="MsoNormal" style="line-height:91%"><span lang="EN-GB">Naša 2. četa 
se smjestila u neki voćnjak, iza koga se nalazio i vinograd sa već zrelim 
grozdovima, pa smo se po malo i osvježavali. </span><span lang="DE" style="mso-ansi-language:DE">Međutim, 
moje raspoloženje je pokvario poziv u komandu čete, gdje mi je saopšteno da 
sam prekomandovan. Ne znam šta bi mi od toga bilo teže u ovom momentu! 
Rastajem se od drugova sa kojima sam više od dvije godine proveo, od čete u 
kojoj sam od njenog nastanka! Bunio sam se pred Mihajilom Radoševićem i Lazom 
Atlagićem, komandirom čete i njegovim zamjenikom, molio Simu Moraču i Veljka 
Sovilja, komesara čete i sekretara ćelije, ali sve je bilo uzalud.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U nemoći da se oduprem ovakvoj odluci, zaplakao sam i to prvi put od kad 
sam od oca prestao batine dobijati, ali ni to nije pomoglo. Uzeo sam svoj ranac 
i pušku, pozdravio se sa drugovima i otišao u Topovski vod štaba brigade, u 
moju novu jedinicu. Uz put, pošto sam se već pomirio sa sudbinom i malo se 
pribrao, došao sam do zaključka da sam se dugo i održao u toj četi, da sam 
ostao među svega desetak boraca od preko 120, koliko nas je bilo u četi kad 
smo ušli u sastav brigade. To je dakle, moralo jednog dana doći.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Po dolasku u 
Topovski vod, javio sam se komandiru Bojanu Tintoru, a on me odredio za nišandžiju 
na protivtenkovskom topu. To je bilo novo iznenađenje. Ja ranije nisam<b> </b>imao<b> 
</b>prilike ni da pošteno vidim top, sem ukoliko ne računam ono što sam se 
skrivao od njegovih granata, a sad me određuju da gađam iz njega! Molio sam da 
tu dužnost daju nekom iskusnijem tobdžiji da bih se ja uz njega obučio, ali 
molba mi nije usvojena i prihvatio sam se posla. Nastojao sam da bar 
koliko-toliko upoznam svoj top prije nego dođe trenutak kad budem morao s njim 
sačekati neprijateljski tenk.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Me</span><span lang="HR" style="mso-ansi-language:HR">đ</span><span lang="DE" style="mso-ansi-language:
DE">utim</span><span lang="HR" style="mso-ansi-language:HR">, </span><span lang="DE" style="mso-ansi-language:DE">moja</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">obuka</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">nije</span><span lang="DE" style="mso-ansi-language:HR"> </span><span lang="DE" style="mso-ansi-language:DE">dugo</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">trajala</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">a</span><span lang="DE" style="mso-ansi-language:HR"> </span><span lang="DE" style="mso-ansi-language:DE">ni</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">na</span><span lang="HR" style="mso-ansi-language:HR">š 
</span><span lang="DE" style="mso-ansi-language:
DE">prvi</span><span lang="DE" style="mso-ansi-language:HR"> </span><span lang="DE" style="mso-ansi-language:DE">susret</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">nije</span><span lang="DE" style="mso-ansi-language:HR"> </span><span lang="DE" style="mso-ansi-language:DE">bio</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">sa</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">tenkom</span><span lang="HR" style="mso-ansi-language:HR">, </span><span lang="DE" style="mso-ansi-language:DE">za</span><span lang="HR" style="mso-ansi-language:
HR"> š</span><span lang="DE" style="mso-ansi-language:DE">ta</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">smo</span><span lang="DE" style="mso-ansi-language:HR"> </span><span lang="DE" style="mso-ansi-language:DE">bili</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">namijenjeni</span><span lang="HR" style="mso-ansi-language:HR">. 
</span><span lang="EN-GB">Ve</span><span lang="HR" style="mso-ansi-language:HR">ć 
</span><span lang="EN-GB">nakon</span><span lang="HR" style="mso-ansi-language:HR"> 
3 </span><span lang="EN-GB">dana</span><span lang="HR" style="mso-ansi-language:HR">, 
</span><span lang="EN-GB">zapravo</span><span lang="HR" style="mso-ansi-language:HR"> 
20. </span><span lang="EN-GB">septembra</span><span lang="HR" style="mso-ansi-language:HR">, 
</span><span lang="EN-GB">brigada</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">po</span><span lang="HR" style="mso-ansi-language:HR">š</span><span lang="EN-GB">la</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">napad</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">Sinj</span><span lang="HR" style="mso-ansi-language:HR">. 
</span><span lang="EN-GB">Topovski</span><span lang="EN-GB" style="mso-ansi-language:HR"> 
</span><span lang="EN-GB">vod</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">za</span><span lang="EN-GB" style="mso-ansi-language:HR"> 
</span><span lang="EN-GB">tu</span><span lang="EN-GB" style="mso-ansi-language:HR"> 
</span><span lang="EN-GB">akciju</span><span lang="EN-GB" style="mso-ansi-language:HR"> 
</span><span lang="EN-GB">pridodat</span><span lang="HR" style="mso-ansi-language:HR"> 
3. </span><span lang="EN-GB">bataljonu</span><span lang="HR" style="mso-ansi-language:HR">. 
</span><span lang="EN-GB">U</span><span lang="EN-GB" style="mso-ansi-language:HR"> 
</span><span lang="EN-GB">toku</span><span lang="EN-GB" style="mso-ansi-language:HR"> 
</span><span lang="EN-GB">no</span><span lang="HR" style="mso-ansi-language:HR">ć</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">smo</span><span lang="EN-GB" style="mso-ansi-language:HR"> 
</span><span lang="EN-GB">izi</span><span lang="HR" style="mso-ansi-language:HR">š</span><span lang="EN-GB">li</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">polo</span><span lang="HR" style="mso-ansi-language:HR">ž</span><span lang="EN-GB">aj</span><span lang="EN-GB" style="mso-ansi-language:HR"> 
</span><span lang="EN-GB">iznad</span><span lang="EN-GB" style="mso-ansi-language:HR"> 
</span><span lang="EN-GB">sela</span><span lang="EN-GB" style="mso-ansi-language:HR"> 
</span><span lang="EN-GB">Glavice</span><span lang="HR" style="mso-ansi-language:HR">, 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">neko</span><span lang="EN-GB" style="mso-ansi-language:HR"> 
</span><span lang="EN-GB">uzvi</span><span lang="HR" style="mso-ansi-language:HR">š</span><span lang="EN-GB">enje</span><span lang="HR" style="mso-ansi-language:HR">, 
</span><span lang="EN-GB">koje</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="HR" style="mso-ansi-language:HR">, 
č</span><span lang="EN-GB">ini</span><span lang="EN-GB" style="mso-ansi-language:HR"> 
</span><span lang="EN-GB">mi</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="HR" style="mso-ansi-language:HR">, 
</span><span lang="EN-GB">tako</span><span lang="HR" style="mso-ansi-language:HR">đ</span><span lang="EN-GB">e</span><span lang="EN-GB" style="mso-ansi-language:HR"> 
</span><span lang="EN-GB">zvalo</span><span lang="EN-GB" style="mso-ansi-language:HR"> 
</span><span lang="EN-GB">Glavica</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">U toku noći, dok je bataljon vodio borbu, mi nijesmo imali posla. Čekali 
smo da nam se ukaže neki cilj za gađanje, a ja sam u sebi priželjkivao da 
bude što veći, kako bih ga lakše pogodio. Strahovao sam od toga kako ću prvu 
granatu ispaliti i maštao o punom pogotku. Ujutru, pošto se podobro razdanilo, 
na sinjski aerodrom su počeli slijetati transportni avioni. Bili smo svega oko 
kilometar udaljeni od aerodroma, pa nekome pade na pamet da ih gađamo iz topa. 
Bojan je došao kod mene i naredio da ja taj zadatak izvršim. Videći da je 
cilj daleko, a uz to i mali, molio sam ga da mi pomogne da nanišanim, kako ne 
bismo uzalud granate trošili. </span><span lang="EN-GB">On je to odbio. Rekao 
mi je da uzmem odstojanje od 1200 metara i da kroz cijev nanišanim onako kako 
mi je to već ranije pokazao, i kad nanišanim da opalim.</span></p>
<p class="MsoNormal" style="line-height:91%"><span lang="EN-GB">Postupio sam po 
Bojanovim uputstvima, ali sporo i bojažljivo, a on me je požurivao. Kad sam na 
kraju bio gotov, utvrdio sam cijev, stavio granatu i potegao obarač. Top je 
poskočio kao jarac, ali ja na njega više nijesam ni obraćao pažnju. Gledao 
sam u pravcu aerodroma i aviona na njemu, da bih osmotrio gdje će mi granata 
završiti. Bio sam presretan kad sam ugledao eksploziju na svega dvadesetak 
metara od aviona. I Bojan mi je doviknuo da je dobro, da popravim nišan i što 
brže nastavim gađanje kako nam cilj ne bi pobjegao. Ali sad sam i ja radio 
sigurnije. Opet sam brzo nanišanio kroz cijev, još brže opalio, ali i promašio. 
Treći put nijesam ni slušao što mi Bojan dovikuje, bio sam siguran da mogu 
pogoditi avion, pa sam sa malo više pažnje i sigurnosti obavio sve radnje, 
opalio, a onda osmatrao: dim buknu iz aviona, plamen ga obavi, a neke Švabe 
pokušavaju pobjeći! Gledali smo ih kako se valjaju po poljani ne bi li ugasili 
zapaljenu odjeću na sebi. Bojan je dovikivao da je dobro, moji drugovi gu se 
radovali, a ja, novopečeni nišandžija, od silnog uzbuđenja nijesam znao ni 
gdje sam niti šta se zbiva oko mene. Osvijestio sam se tek kad su njemačke 
granate počele eksplodirati oko nas. Brzo smo na rukama, preko kamenja, izvukli 
top na skrovitije mjesto, da bismo tek onda prepričavali zgode i nezgode.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Nikola LATINOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_146.htm"><b>Prethodni dokument</b></a></TD>
<TD><a href="31_148.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

