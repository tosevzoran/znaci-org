<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_109.htm"><b>Prethodni dokument</b></a></TD>
<TD><a href="31_111.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">SA 
3. BATALJONOM OD SUTJESKE DO GOVZE</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:7.0pt;line-height:91%"><span lang="DE" style="mso-ansi-language:DE">Prodor 
preko Sutjeske je izvršen. </span><span lang="EN-GB">Ona osta iza nas mutna i 
krvava. Naš put sada vodi ka masivu Zelengore.</span></p>
<p class="MsoNormal" style="line-height:91%"><span lang="EN-GB">Borba na smrt 
ili život se vodi danonoćno, umor i glad sve više osvajaju, ali su se poteškoće 
uspešno prebrodile.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Jedne noći oko 10. 6. 43. ogromnim masivima Zelengore išla je kolona za 
kolonom, a u podsvesti nas Krajišnika uvek je živela misao kada će doći 
vreme da saznamo nešto više o našoj Krajini. Kolona se kreće preko jednog 
proplanka, a sve kazan do kazana kraj puta ostavljeni od proletera, jer &quot;više 
nisu potrebni&quot;. Nema šta da se kuha, pa je radi rasterećenja naređeno da 
se sve nepotrebno ostavi. Interesantno je bilo posmatrati kako poneki borac iz 
kolone svrati da zaviri u kazan ne bi li našao u njemu bilo šta što bi bar 
malo utolio glad. Na žalost, kazani su bili prazni. Onda odjednom, dođe ono 
partizansko: &quot;Stoj!&quot; Svi smo stali kao ukopani i u takvoj tišini da 
se ni glasa ne čuje, kao da niko i ne diše. Posle kratkog vremena dobili smo 
naređenje za napad na neprijatelja koji je zaposeo brdo Vis — tu neposredno 
ispred nas, na pravcu daljeg našeg pokreta.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bataljon je, 12. juna, opkolivši neprijatelja izvršio napad u toku noći. 
Borba je bila kratka ali žestoka. Sudbina nemačke jedinice rešena je borbom 
prsa u prsa — bombama i kundacima. Vis je postao grobnica švapskih vojnika 
koji su mislili tu mirno provesti noć i sutradan, kad svane, preći u napad na 
nas.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Noć smo proveli na Visu, odakle smo izjutra krenuli u pravcu Govze, prema 
komunikaciji Foča — Kalinovik. Obradovali smo se mogućnosti da je pređemo 
još u toku dana. Međutim, neprijatelj je, pored odbrane koju je organizovao na 
domak ceste, uputio neke svoje snage preko Balinovca da nas napadnu s leđa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Oko podne 13. 
juna počela je borba kod naših pozadinskih delova. Napadnut je naš sanitet, 
gde je bilo bolesnih i ranjenih drugova. Oni su prihvatili borbu. Odmah smo 
dobili naređenje od naše komande 3. čete da se što brže prebacimo na mesto 
borbe i spasemo naš sanitet. Trčali smo kako je ko mogao. Moj pomoćnik Stojan 
nije izdržao da me prati, zaostao je. Kad sam stigao već blizu mesta gde se 
vodi borba, primetih Nemce gde se prebacuju. Uspeo sam svojim puškomitraljezom 
da usmrtim dvojicu. Produžih dalje i u jednom momentu nađoh se licem u lice sa 
trećim Švabom. &quot;Predaj se!&quot; — povikah, a on se hvata za pištolj. 
Ja potegoh obaraču, ali mitraljez zakočen. Dok ga otkočih i Švabi se nađe 
pištolj u ruci. Čini mi se da smo istovremeno okinuli. </span><span lang="EN-GB">Oba 
smo pali, Švaba mrtav a ja ranjen. </span><span lang="DE" style="mso-ansi-language:
DE">Kad sam došao svesti počeo sam da dozivam u pomoć. </span><span lang="EN-GB">Čula 
je to naša bolničarka Zora Ćulibrk, došla do mene i previla me. </span><span lang="DE" style="mso-ansi-language:DE">Potom 
je rekla da ide da pošalje nosila da me ponesu. Ali kako dugo niko nije 
dolazio, imao sam priliku da posmatram, onako ležeći, borbu koja se vodila u 
neposrednoj blizini. Iako sam se teško osećao, jer me je rana koju sam zadobio 
u predelu grudnog koša bolela, ipak sam se oduševljavao jednim borcem iz 2. čete 
koji je nedaleko od mene iz nekog žbunja gotovo svakim metkom obarao Nemce koji 
su se prebacivali. </span><span lang="EN-GB">Diveći mu se, gajio sam i nadu da 
će me on spasiti i odneti odavde. Ali od ove nade ništa. </span><span lang="DE" style="mso-ansi-language:DE">Ovaj 
hrabri partizan je poginuo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Ostalo mi je 
da se sam spasavam. Krenuo sam. Išlo je teško, ali je ipak išlo. </span><span lang="EN-GB">Spustio 
sam se u neki potok i uz češće odmore kretao napred. Orijentisao sam se u 
pravcu ceste, znam da su tamo naši. Krećući se pored potoka, nailazio sam na 
mrtve Švabe, sve jedan do drugog. Naišao sam i na jednog teže ranjenog. </span><span lang="DE" style="mso-ansi-language:DE">Nešto 
je mumlao, nisam imao mnogo vremena da se zadržavam oko njega. </span><span lang="EN-GB">Žurio 
sam koliko sam mogao jer se i noć počela spuštati. Obradovao sam se kad sam 
primičući se jednoj kući video da u nju ulazi jedna partizanka. Konačno sam 
stigao do mojih i to upravo do moje čete.</span></p>
<p class="MsoNormal"><span lang="EN-GB">U toku noći smo se prebacili preko 
ceste Kalinovik — Foča i već sledećeg dana, iako bez prekida borbe, našli 
se van neprijateljskog obruča.</span></p>
<span lang="EN-GB" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
EN-GB;mso-fareast-language:EN-US;mso-bidi-language:AR-SA">Dorđe DRAGOJLOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_109.htm"><b>Prethodni dokument</b></a></TD>
<TD><a href="31_111.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

