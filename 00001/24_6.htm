<html>

<head>
<meta http-equiv="Content-Type" content="text/html; charset=utf-8">
<title>STJEPAN MESIĆ: TOM XIV, PORUKE</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>STJEPAN MESIĆ: PORUKE</b><br>       
<CENTER><TABLE border="1"><TR><TD><a href="24.htm"><b>Sadržaj</b></a></TD><TD><a href="24_5.htm"><b>Prethodno poglavlje</b></a></TD><TD><a href="24_7.htm"><b>Slede&#263;e poglavlje</b></a></TD></TR></TABLE></CENTER>       

<p class=BELITASTER>
<table width="100%">
<tr>
<td vAlign=Top>

<b>O JASENOVCU</b>
<br><br>Gospođe i gospodo,
<br>Preživjeli logoraši i članovi njihovih obitelji,
<br>Sudionici antifašističke borbe, cijenjeni gosti i uzvanici,
<br>I ove smo se godine okupili na području nekadašnjeg koncentracijskog logora Jasenovca. Došli smo da komemoriramo herojski proboj logoraša prije više od šest desetljeća. Došli smo da kažemo i pokažemo kako ne zaboravljamo užase što su ovdje počinjeni. I - napokon - došli smo da potvrdimo našu odlučnost da se nešto slično nikada ne ponovi, ni ovdje, ni bilo gdje.
<br>Upravo ovo posljednje - da se više nikada ne ponovi - ponekad izgleda, u svijetu u kojemu živimo, kao uzaludan, pa i isprazan zavjet. Jer, ponavlja se. I mi smo, na prostoru bivše Jugoslavije, u ratovima u kojima se zajednička država raspala, bili suočeni s etničkim čišćenjima, ratnim zločinima i genocidom. No, to nas ne smije obeshrabriti.
<br>Upravo suprotno: to nam mora biti dodatni poticaj da ne posustanemo u borbi za svijet ravnopravnosti, uzajamne tolerancije, uvažavanja različitosti, za svijet mira i sigurnosti za sve. Da bismo tu borbu mogli uspješno voditi, da bismo u njoj mogli imati uspjeha, mi najprije moramo stvoriti uvjete u kojima se istina o onome što se događalo, i to o svemu što se događalo, neće skrivati. Mi se s istinom moramo suočiti i moramo se s njom trajno suočavati - iz dana u dan. Ne zato, što bismo mi, današnja generacija, bili odgovorni za ono što se ovdje događalo prije više od šezdeset godina, nego zato da oni koji bi tako nešto mogli pokušati ponoviti, u svojim zločinačkim naumima ne uspiju.
<br>Jasenovac je bio poprište i genocida, i holokausta, i ratnih zločina.
<br>U Jasenovcu su, sukladno politici što ju je vodio zločinački ustaški režim, Zidovi bili ubijani zato što su Židovi, Srbi - zato što su Srbi, Romi- zato što su Romi. I to samo zato. A ubijani su i Hrvati koji se s takvom politikom nisu mogli, ni htjeli složiti.
<br>I danas ću ponoviti: ubijani su Hrvati, ne zato što su bili neprijatelji hrvatske države, nego zato što su bili protivnici zločinačke politike koja se vodila pod plaštem hrvatskoga imena.
<br>Pravi zastupnici hrvatstva nisu bili oni koji su zločine naređivali i provodili, nego oni koji su se protiv zločina i zločinaca borili. Čast hrvatskoga naroda u tim su danima spasili antifašistički borci i na tome im vječno moramo biti zahvalni.
<br>Reći ću i ovo: i na antifašističkoj strani našlo se pojedinaca i skupina koji su se okaljali zločinima. To valja priznati. Ali, zločin nikada nije bio politika antifašističkog pokreta. S druge strane, oni koji su ubijali ovdje, u Jasenovcu, ali i u brojnim drugim logorima i gubilištima u tzv. Nezavisnoj Državi Hrvatskoj, ti su ubojice i zločinci provodili sustavnu i proklamiranu politiku. Tu razliku nikada ne smijemo ispustiti iz vida.
<br>Naša je dužnost da mlade generacije s time upoznajemo. Naša je dužnost da ih upozoravamo na pogubnost ideja fašizma i nacizma, na apsolutnu neprihvatljivost ma i najmanjih natruha diskriminacije i segregacije na rasnoj, nacionalnoj, vjerskoj ili bilo kojoj drugoj osnovi. Ako gradimo civiliziranu i demokratsku zajednicu, a to jest naš cilj, onda moramo znati da u društvo zemalja privrženih demokraciji i zasnovanih na standardima svojstvenim modernoj civilizaciji, nikada nećemo ući koketirajući s ustaštvom, nacizmom ili fašizmom. Ponavljam: nikada.
<br>Zato moramo učiniti sve, kako bi se razbile bilo kakve nedoumice oko karaktera režima odgovornoga za užase počinjene u Jasenovcu. Moramo se izboriti za istinu u školskim knjigama, u znanstvenim raspravama, ali i ovdje - na poprištu zločina.
<br>Jasenovac nije muzej, a najmanje je bilo koji muzej. Stoga ga se tako ne može ni tretirati. Jasenovac je, reći ću još jednom, poprište zločina. Oni koji ovamo dolaze i koji će dolaziti u godinama što su pred nama, moraju se upravo ovdje suočiti sa svom strahotom i politike koja je stvorila Jasenovac, i samoga Jasenovca.
<br>Zločin se ne može prikazati na lijep i ugodan način. Ali se mora prikazati. Ako se ljude ubijalo samo zbog njihove nacionalne, rasne ili vjerske pripadnosti, onda to svakome posjetitelju Jasenovca mora biti jasno. A ako se nedužne, ponavljam: nedužne ljude ubijalo upravo na patološki način, ako su zločinci u svojim krvavim orgijama čak još i u tome uživali, onda i to svakome posjetitelju mora biti jasno. Jer, to je istina.
<br>Mi se zbog te istine sramimo, ali mi je ne skrivamo. Zločini drugih, bilo kojih i bilo kada, ne mogu niti umanjiti, niti poništiti zločine na našoj strani. Zločinci i žrtve imaju nacionalnost, zločin je nema. Svaki zločin zaslužuje osudu i kaznu, a svaka žrtva ima pravo daje se sjećamo i da joj odamo počast.
<br>Danas i ovdje sjećamo se svih znanih i neznanih koji su ovdje patili i koji su pobijeni. Sjećamo se i onih koji su potražili spas u proboju iz logora u posljednjim danima rata. Svima odajemo dužnu počast.
<br>Kao predsjednik Republike, odajem počast u ime demokratske Hrvatske, zasnovane na antifašističkim vrijednostima i tradicijama, u ime Hrvatske koja zna koji su njezini korijeni i gdje je njezina budućnost.
<br><p><i>(Iz govora na komemoraciji u Jasenovcu, 30. travnja 2006.)</i> </p>
<CENTER><TABLE border="1"><TR><TD><a href="24.htm"><b>Sadržaj</b></a></TD><TD><a href="24_5.htm"><b>Prethodno poglavlje</b></a></TD><TD><a href="24_7.htm"><b>Slede&#263;e poglavlje</b></a></TD></TR></TABLE></CENTER>       
</TD></TR></TABLE>

</body></html>