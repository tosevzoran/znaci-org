<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_191.htm"><b>Prethodni dokument</b></a></TD>
<TD><a href="31_193.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">NEDOVRŠENA 
PRIČA MALE ŠIŠKE</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:19.0pt;line-height:
91%"><span lang="EN-GB">Sredinom marta 1944. godine marševali smo od Mrkonjića 
preko Medne, Pecke i Mliništa u pravcu Glamočkog polja. Dan je bio lep i sunčan. 
Bataljoni su išli jedan za drugim, a naš sanitet je bio bliže začelju duge 
brigadne kolone. Ranjenike smo postrojili prema težini. Prvo su išli oni na 
konjima, pa za njima pešaci. Išli smo bez žurbe, kao da smo krenuli u dugu šetnju. 
Nismo se plašili dužine puta ni umora, jer smo se navikli na to. Isped nas, u 
bataljonima, čula se pesma. U koloni saniteta se nije pevalo, sem što je 
poneko za svoj račun pevušio ili zviždukao neku melodiju.</span></p>
<p class="MsoNormal" style="margin-top:2.0pt;text-indent:18.0pt;line-height:91%"><span lang="EN-GB">Sa 
mnom je išla mlada devojka, koja je tek nedavno došla u sanitet, tako da se 
nismo ni upoznale kako valja. </span><span lang="DE" style="mso-ansi-language:
DE">Znala sam samo da je Dalmatinka i da je zovu Šiška. Nosila je kotaricu 
punu jaja, koja smo usput dobili za ranjenike. Koračala je veselo, bila je 
lepa. Nije imala više od 16 godina a rodom je, kažu, iz Zablaća kod Šibenika. 
Radovala se što ćemo na prvom predahu moći spremiti ranjenicima dobar obrok. 
Govorila mi je o svom selu, iz koga ima mnogo partizana. Iz njene kuće su bili 
svi u partizanima. Ona nije sačekala da napuni ni 15 godina, a otišla je u 
odred. Pričala je interesantno, sa simpatičnim dalmatinskih žargonom, pa sam 
se radovala što će mi dugi marš proći u prijatnom ćaskanju.<o:p>
</o:p>
</span></p>
<p class="MsoNormal" style="margin-top:2.0pt;text-indent:18.0pt;line-height:91%"><span lang="DE" style="mso-ansi-language:DE">A 
onda je Šiška povela razgovor o Zlarinu, o ostrvu koje je, zaključila sam po 
njenom pričanju, zbog nečega posebno volela. Objašnjavala mi je kako se love 
školjke i korali, a mene je to posebno interesovalo. Govorila je o običnim 
stvarima i običnim ljudima: o koralima i školjkama, o kupanju u moru, o berbi 
vinograda. Pričala je i skakutala raskvašenom cestom sa sanitetskom torbicom o 
ramenu i kotaricom jaja u ruci.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Mene je interesovalo kako korali izgledaju u prirodi, pa sam zamolila Šišku 
da mi objasni. I upravo kad mi je počela govoriti o tome, naša kolona je izašla 
iz šume kod Mliništa i našla se na otvorenom prostoru, kad, iznad naših 
glava, se pojaviše dve &quot;štuke&quot;. Uz stravičan pisak sirena ustremiše 
se prema nama i počeše nas tući mitraljezima. Razbežali smo se tražeći 
zaklone u kamenjaru, padinama pokrivenim žbunjem. Borački delovi su otvorili 
vatru na njih iz mitraljeza i pušaka, ali je od tog bila slaba vajda. &quot;Štuke&quot; 
su se u oštrim lukovima podizale uvis i ponovo se ustremljavale prema nama, 
tukući mitraljezima po kamenjaru u kome smo bespomoćno ležali i čekali da 
ispucaju municiju, pa da onda nastavimo put.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad se posle nekoliko navrata tutnjava motora izgubila iza planina, skočili 
smo da vidimo ima li ranjenih i mrtvih. Najbliža mi je bila mala Šiška. </span><span lang="EN-GB">Na 
nju sam često bacala pogled dok su &quot;štuke&quot; gađale. </span><span lang="DE" style="mso-ansi-language:DE">Videla 
sam je kako leži mirno iza velikog kamena. Kad su &quot;štuke&quot; otišle 
pozvala sam je, ali ona se nije javljala. Potrčala sam prema njoj sa strepnjom 
na najgore. Kad sam joj prišla, primetila sam da joj je lice jako bledo a sa 
otvorenim krupnim očima gledala me je kao da očekuje pomoć. Dotrčalo je još 
nekoliko drugarica. Otkrile smo da je ranjena u stomak. Previle smo je. Nije 
jaukala. Bila je hrabra koliko i mila.<o:p>
</o:p>
</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="DE" style="mso-ansi-language:DE">Kolona 
je krenula. </span><span lang="EN-GB">Šišku su drugovi nosili, a ja sam išla 
pored nje. Bila sam utučena. Tek što sam upoznala divni lik omladinke pune 
radosti i života, nemački rafal joj je prekratio život. Na zastanku sam 
klekla pored nje, a njene blage krupne oči kao da su govorile: &quot;Drugarice 
nismo dovršile priču o koralima i o lepom Zlarinu&quot;.</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="EN-GB">Umrla 
je na nosilima dok smo od Mliništa silazili u Glamočko polje. Mnogo je godina 
prošlo od onog martovskog dana, a mio glas mlade Dalmatinke uvek mi odzvanja u 
ušima. Podseća me na veliku epopeju i na mladost koja je nadahnjivala.</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="EN-GB">Dugo 
nisam znala pravo ime ove omladinke, i to me je uznemiravalo. </span><span lang="DE" style="mso-ansi-language:DE">Ni 
lika joj se sasvim ne sećam. U sećanju mi je ostalo samo to da je bila mlada, 
da je imala krupne oči i da je bila lepa i puna života. I njena priča o 
Zlarinu i koralima ostala mi je u sećanju. Pisala sam Savezu boraca u Šibenik 
i interesovala se za mladu devojku koju smo zvali Šiška. Odgovorili su mi da 
je to Grgas Šiška Antula, da joj je otac Ive, da je rođena 2. januara 1928. 
godine i da je ona jedan od četiri poginula člana njene porodice u NOR-u.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Priča o koralima ostala je nedovršena. Koliko li je samo ostalo nedovršenih 
priča! Koliko li je mladosti ugašeno pre nego što je sloboda izvojevana, koju 
su voleli i za koju se žrtvovali!<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Dr Hagara DEBIJADI</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_191.htm"><b>Prethodni dokument</b></a></TD>
<TD><a href="31_193.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

