<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_57.htm"><b>Prethodni dokument</b></a></TD><TD><a href="4_14_1_59.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 58</strong></p>
<p align="center"><strong>IZVEŠTAJ KAPETANA ŽARKA MILUROVIĆA OD 13. FEBRUARA 1942. MAJORU
  BOŠKU TODOROVIĆU O POKUŠAJU ORGANIZOVANJA ČETNIČKIH JEDINICA U
  SLAVONIJI<sup>1</sup></strong></p>
<p align="center">KOMANDANTU OPERATIVNIH JEDINICA JUGOSLOVENSKIH ČETNIČKIH ODREDA</p>
<p align="center">MAJORU GOSPODINU BOŠKU TODOROVIĆU</p>
<p align="center">Položaj</p>
<p>Gospodine majore,</p>
<p>U vezi sa oslobodilačkom akcijom u Bosni, za proleće ove godine,
  predviđa se preduzimanje najšire akcije i u ostalim našim pokrajinama:
  U zap. delu Bosne, Lici i Kordunu, Slavoniji i Hrvatskoj, Slovenačkoj,
  Sremu, a ako situacija dozvoli i u Vojvodini.</p>
<p>Po povratku iz nemačkog ropstva, odakle sam pušten koncem oktobra
  prošle godine i oporavljenju, &#8212; uzeo sam na sebe dužnost, da povedem
  navedenu akciju u Slavoniji i Hrvatskoj; da objedinim rad manjih
  gerilskih jedinica koje tamo bez plana i veze već dejstvuju,<sup>2</sup> a od proleća 1942 godine, da
  sadejstvujem akciji u Bosni, Kordunu, Lici i Sremu, a po mogućstvu i
  onoj u Sloveniji, a presecanjem veza u zapadnoj Slavoniji da olakšam
  naročito akciju u istočnoj Bosni i Sremu.</p>
<p>U tom cilju, uz pripomoć patriotskih elemenata iz tih krajeva u
  Beogradu (izbeglica), formirao sam &#187;Slavonski četnički odred&#171;,<sup>3</sup> jačine
  oko 300 ljudi (izbeglica, koji su mučeni i čiji su roditelji
  poubijani), od prilike po 30 četnika iz Srezova: Osek,<sup>4</sup> Našice,
  Slatina, Brod, Slav. Požega, Pakrac, N. Gradiška, Daruvar, Novska,
  Grubišno Polje&#8212;Garešnica.</p>
<p>Polazak polovinom marta, neposredno iz Beograda, iz jednog sremskog sela, s večera, kamionima.</p>
<p>Operaciska prostorija: Papuk&#8212;Psunj, Dilj Gora&#8212;Požeška Gora&#8212;Hrvatska do r. Ilove&#8212;Bilo Gorje.<sup>5</sup></p>
<p>Pitanje opreme i naoružanja, rešeno je samo delomično. Naime gro
  odreda vrbovan je iz reda Nedićevih dobrovoljaca, žandarma, policajaca
  i četnika &#8212; rođeni u navedenim srezovima, a koji će u određeno vreme
  doći obučeni i naoružani. &#8212; Ja lično, zbog ovog svog plana, pri dolasku
  u Beograd, javio sam se kao izbeglica, a kao oficir se krijem, jer bi
  se morao javiti ili u Nedićeve odrede ili bi bio oteran nazad u ropstvo, te nemam mogućnosti, da ostatak odreda naoružam, niti pak verujem,
  da bi Srpska vlada ovu akciju smela bilo čim pomoći. &#8212; S toga ovo
  pitanje moram rešiti na terenu.</p>
<p>Dok akcija u Bosni ima čisto Srpski karakter, akcija moga odreda
  imaće Jugoslovenski karakter, iz sledećih razloga: u krajevima gde ću
  operisati žive pretežno Hrvati (jedva ima 30% Srba, od kojih su mnogi u
  izbeglištvu i internaciji); u navedenim planinama, krije se velik broj
  Hrvata, vojnika, koji nisu hteli ići u Rusiju, a koje mislim
  iskoristiti; u izgledu je, da se 2 oficira Hrvata, Jugoslovenski
  orjentisana, iz Osečkog garnizona jave u odred sa artilerijom, kako su
  se jednoj mojoj rođaki nudili, t.j. poručivali mi, ako bi se na terenu
  pojavio; u slučaju kakvih represalija nad Srpskim življem, u mogućnosti
  smo, da to duplo učinimo nad Hrvatskim, a ako bi pak bilo ovo preduzeto
  od strane okupatora, opet smo u mogućnosti da i njemu vratimo, jer u
  Slavoniji živi oko 10.000 Nemaca; ako bi se ovladalo Požeškom kotlinom
  i navedenim srezovima, odnosno ako uspemo, kako nam je u planu, da
  pre-sečemo Hrvatsku na liniji Virovitica&#8212;Jasenovac, ili u idealnijem
  slučaju još zapadnije, &#8212; onda se ne može zamisliti organizovanje
  pozadine i civilnih vlasti bez učešća Hrvata Jugoslovenski orjentisanih
  (zbog ovoga u odredu imam već nekoliko Hrvata, koji su takođe ispred
  ustaša kao Jugosloveni izbegli).</p>
<p>Osveta i pokolj biće izvršen nad ustašama &#8212; krivcima i oficirima &#8212;
  izdajnicima, za ovo ću u najvećoj meri da koristim Hrvate-četnike;
  ustaške vlasti smenjivati sa ispravnim Hrvatima i Srbima i spolja stvar
  prestaviti kao čisto &#187;Hrvatsku unutrašnju stvar&#171;.</p>
<p>Prema okupatorima, u početku, bićemo pasivni i sa njima prećutno
  timati jedan &#187;Džetleman-agreman&#171;, a ako pak oni okrenu drukčije, ili
  njihova situacija bude loša, onda sa njima učiniti što i sa ustašama.</p>
<p>Svakako, da bi sve akcije u zemlji trebale objediniti u rukama
  jednog lica, jer bi uspeh bio mnogo veći, a naše moralno stanje jače. I
  Vi i ja u ovom momentu mislimo na to lice, na Njega,<sup>6</sup> ali ne bi li bilo
  korisnije, kada bi sa njime imali i tehničku&#8212;ličnu vezu? &#8212; Da li mi
  ovako, radeći po ličnoj inicijativi, delujemo u smislu njegove ideje i
  planova? Nije li ovo možda rasipanje snaga.</p>
<p>Još pre odlaska, uhvatiću vezu sa ličnostima, koje će ovu akciju
  voditi u Kordunu, zapadnom delu Bosne, Slavoniji i Sremu, a kasnije na
  terenu pronaćiće se kanali za istu, a sa ovima u zap. Bosni, Kordunu i
  Lici imaće se verovatno i neposredna. &#8212; Ali pre svega osećam preku potrebu, da ovu vezu i kasnije
  kanale za istu, uspostavim sa Vama. &#8212; Ja sam Vam zbog toga i suviše
  otvoreno i opširno izneo svoje ciljeve i plan rada, pa Vas molim, ako
  je moguće, da u ovom pogledu sa Vaše strane dobijem bilo kakve
  direktive. &#8212; Ja lično toliko polažem na ovo pažnje, da bih najradije
  hteo lično doći do Vas, ali nažalost, ja nemam isprava i dokumenata, da
  bih mogao krenuti na taj put. Mislim, da bi bilo vrlo dobro, ako bi mi
  Vi poslali legitimaciju ili objavu, s kojom bi ja odavde u uniformi
  krenuo k Vama na sastanak. &#8212; Tako isto molim Vas, ako bi mi Vi mogli
  pomoći, da naoružam i ostatak odreda.&#8212;</p>
<p>Na kraju, ne mogu a da ne pomenem, da će naše geslo u borbi biti: S
  verom u Boga za Kralja i Otadžbinu. &#8212; U dalju politiku i o tome kako će
  biti uređena naša Otadžbina, neću kao oficir da mislim. To će odrediti
  Kralj i Narod. &#8212;</p>
<p>Molim Vas odgovorite mi što hitnije, da bih do 1 marta došao do Vas, pošaljite kurirom na adresu koju ću Vam dati donosioc.</p>
<p>Primite Gospodine majore izraz mog osobitog poštovanja, uz pozdrav</p>
<p>13. februara 1942. god. </p>
<p>BEOGRAD</p>
<p align="center">Vaš odani</p>
<p align="center"><strong>Žarko P. Milurović</strong></p>
<p align="center">peš. kapet. I kl.</p>
<b class=medtxt><p><sup>1</sup> Original  (pisan mastilom,  ćrilicom) u  Arhivu  VII,  Ča,  k   151, reg. br. l/l (H-V-1).</p>
<p><sup>2</sup> Od jula 1941. u Slavoniji su dejstvovale brojne partizanske
  grupe koje su organizovala mesna rukovodstva KPJ uglavnom od članova
  KPJ i SKOJ-a (Brodska-istočna i zapadna &#8212; Osječka, Novogradiška,
  Požeška i dr.). Brojčano tada male (15&#8212;25 boraca), ubrzo su se te grupe
  povezale i već oktobra 1941. prerasle u odrede (Psunjski NOPO, a zatim
  Papučko--krndijski NOPO) koji kasnije narastaju u veće vojne jedinice.
  Opširnije o tome, Mr Slavica Hrečkovski, Komunistička partija Hrvatske
  u borbi za jedinstvo i izgradnju osnove NOP-a u Slavoniji 1941. godine;
  Zbornik br. 13, 1976, Historijski institut Slavonije i Baranje, str.
  278&#8212;285.</p>
<p><sup>3</sup> U raspoloživim četničkim dokumentima taj se odred nigde ne
  pojavljuje; to je bila zamisao koja nije ostvarena. U dogovoru sa
  ne-mačkim okupatorom, četnički pokret DM je (krajem 1942. i u toku
  1943) pokušavao da ubacivanjem četnika iz Srbije u Slavoniju mobiliše
  srpsko stanovništvo na tom području i tako formira četničke jedinice.
  Jedna grupa od oko 30 četnika prebacila se u okolinu Novske, pod
  komandom majora Dušana Janjića, s tim ciljem. Međutim, Štab 6. korpusa
  NOVJ je na to brzo reagovao: 25. avgusta 1943. formiran je
  Protivčetnički ba-taljon &#187;Hajduk Veljko&#171;, razbio tu četničku grupu, i
  sprečio dalje pokušaje četničkog pokreta DM da na području Slavonije
  formira svoje jedinice. No, iako plan četničkog pokreta DM o formiranju
  vojnih jedinica u Slavoniji nije u praksi realizovan, postojala je
  četnička Komanda Slavonije (komandant Aleksandar Nikolić &#187;Devis&#171;), koja
  se do oktobra 1944. nalazila na području četničkih jedinica na
  teritoriji severozapadne Srbije i na teritoriji Majevičkog i Ozrenskog
  četničkog korpusa. Brojno stanje Komande bilo je, 13. maja 1944, 13
  oficira, 11 podoficira i 90 vojnika sa 72 puške i 1 mitraljezom.</p>
<p><sup>4</sup> Treba: Osijek (prema karti 1:100.000).</p>
<p><sup>5</sup> Takođe i: Bilo-gora.</p>
<p><sup>6</sup> Tj. na Dražu Mihailovića.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_57.htm"><b>Prethodni dokument</b></a></TD><TD><a href="4_14_1_59.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>