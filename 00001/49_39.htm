<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_38.htm"><b>Prethodni dokument</b></a></TD>
<TD><a href="49_40.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">BORBE 
ZA DOLOMITE<o:p>
</o:p>
</span></b></p>
<p class="MsoNormal" align="center" style="text-align:center"><b><span lang="DE" style="mso-ansi-language:DE">&nbsp;<o:p>
</o:p>
</span></b></p>
<p class="MsoNormal" align="center" style="text-align:center"><b><span lang="DE" style="mso-ansi-language:DE">Uništenje 
domobranskog garnizona u Crnom Vrhu</span></b><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">&nbsp;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Iako je 
slobodna teritorija 9. korpusa u leto 1944. obuhvatala veliko područje (južno 
i jugoistočno od Selske Sore, Bace i Soče, severno od Vipavske doline i Pivke 
i zapadno od linije Postojna — Hotedršica — Idrija — Gorenja Vas — Škofja 
Loka), ipak je njen centar i dalje bilo planinsko, pošumljeno i jako 
ispresecano područje Trnovske šume. </span>To je jaka prirodna tvrđava, 
gotovo nepristupačna sa bilo koje strane. U Trnovskoj šumi nalazile su se naše 
bolnice, skladišta i radionice, a uz to štab korpusa i političko rukovodstvo 
Slovenačkog primorja. I pored neprijateljevog nastojanja da ovlada celom 
Trnovskom šumom, to mu nije nikada pošlo za rukom. Zbog toga je, gde god je 
mogao, na periferiji slobodne teritorije stvarao nova uporišta da bi mu poslužila 
kao oslonac za povremene ispade.</p>
<p class="MsoNormal">Tako je 3. avgusta, u jeku neprijateljske ofanzive u 
Trnovskoj šumi, kad su sve jedinice 9. korpusa bile zauzete odbranom oslobođene 
teritorije, došlo u Crni Vrh 250 do 300 domobrana, od kojih oko 90 mještana, i 
počelo utvrđivati selo. Kad su taj posao uglavnom završili, u Crnom Vrhu je 
ostalo oko 150 domobrana, a ostali su se vratili u susedna domobranska uporišta. 
To je bila 15, četa ,,slovenačkih bezbednostnih straža&quot;. U novom uporištu 
se u domobranskim uniformama našlo i nekoliko partizanskih dezertera, čak iz 
Gradnikove brigade, i nekadašnjih terenskih političkih radnika koji su odlično 
poznavali ne samo zemljište oko Crnog Vrha, već i ljude koji su bili 
simpatizeri i saradnici narodnooslobodilačkog pokreta. Jedna od prvih akcija 
domobranskog garnizona u Crnom Vrhu bilo je hapšenje svih tih ljudi.</p>
<p class="MsoNormal">Ovo uporište bilo je veoma jako utvrđeno. U njemu se, 
prema našim obaveštajnim podacima, nalazilo tri minobacača, pet teških 
mitraljeza i osam puškomiitraljeza<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>. 
Domobrani su bili u parohijskoj zgradi pored crkve, školi, gostioni i nekadašnjoj 
karabinijerskoj kasarni. <span lang="DE" style="mso-ansi-language:DE">Sve te 
zgrade bile su pripremljene za odbranu. Pored toga, oko sela su izgradili šest 
većih bunkera, a u svakom se, pored posade, nalazio i po jedan teški 
mitraljez. Oko bunkera bile su žičane prepreke. Veoma značajna vatrena tačka 
bio je crkveni toranj u kome su se nalazili jedan teški mitraljez i jedan puškomitraljez.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U susednim 
uporištima, krajem avgusta, nije bilo nekih većih snaga. U Idriji se nalazilo 
459 vojnika iz sastava 10. SS policijskog puka, u Godoviču oko 80, Hotedršici 
80 domobrana, Ajdovščini oko 200 Nemaca i 100 domobrana i u Vipavi oko 350 
neprijateljskih vojnika<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Štab korpusa 
je odlučio da se napad na Crni Vrh izvede danju. Zbog jako utvrđenog uporišta, 
učešće artiljerije bilo je nepohodno. Napad na Crni Vrh obezbeđuju sledeće 
naše jedinice:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Kosovelova 
brigada (bez 3. bataljona) od pravca Ajdovščine i Vipave,<o:p>
</o:p>
</span></p>
<p class="MsoNormal">— Vojkova od pravca Logateca i Hotedršice,</p>
<p class="MsoNormal">— Prešernova od Godoviča i</p>
<p class="MsoNormal">— Bazoviška brigada od Idrije.</p>
<p class="MsoNormal">Za napad je određena Gradnikova brigada, a kao rezerva na 
sektoru Zadloga ostao je 3. bataljon Kosovelove brigade.</p>
<p class="MsoNormal">Gradnikova brigada je ojačana udarnim vodom Vojkove i podržavana 
vatrom od sedam topova — dve haubice kal. 100 mm, dva brdska topa kal. 75 mm, 
dva protivtenkov-ska topa kal. 47 mm i jednog ruskog protivtenkovskog topa kal. 
45 mm.</p>
<p class="MsoNormal">Neposredan napad trebalo je da izvrše 1. i 2. bataljon 
Gradnikove brigade — 1. bataljon sa zapadne, a 2. sa južne strane. Treći 
bataljon je imao zadatak da posedne položaje na ivici šume, između puteva 
koji iz Crnog Vrha vode u pravcu Trebči i Godoviča. U 1. i 2. bataljonu 
formirane su tri grupe: vatrena, sastava dve protivtenkovske puške, jedan laki 
minobacač i jedan bestrzajni ručni bacač &quot;PIAT&quot;, i bombaška i 
minerska grupa. Komandno mesto brigade i brigadno previjalište nalazili su se u 
Trebčama. Veza je održavana sa kuririma s tim što je sa 1. bataljonom 
uspostavljena i telefonska<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a>.</p>
<p class="MsoNormal">U toku noći 31. avgusta/1. septembra Gradnikova brigada se 
iz Otlice kamionima prebacila blizu Crnog Vrha da bi bila što odmornija za 
predstojeći napad. U tri časa izjutra sve jedinice su posele predviđene položaje. 
Vatreni položaji artiljerije nalazili su se na prevoju jugozapadno od Crnog 
Vrha, između k. 867 i k. 1069.</p>
<p class="MsoNormal">Drugi bataljon je do početka artiljerijske pripreme stigao 
do kuća na jugozapadnoj ivici sela, a da nije bio pri-mećen. Nije isključeno 
da bi likvidacija Crnog Vrha bila brža da je bataljon samoinicijativno, bez 
artiljerijske podrške, upao u selo. Kada je otpočela naša artiljerijska 
vatra, neprijatelj je ipak bio iznenađen. Pod zaštitom artiljerijske vatre, 1. 
i 2. bataljon nastupali su ka utvrđenjima i stigli tako blizu da su granate 
padale na naše položaje.</p>
<p class="MsoNormal">Iznenadna artiljerijska i minobacačka vatra stvorila je 
kod neprijatelja pometnju i ozbiljno narušila njegov sistem odbrane: u toku 
artiljerijske pripreme jako je oštećen crkveni toranj, a isto tako škola i kuće 
oko crkve. Pogođen je i bunker pored škole, a pojedine kuće su razrušene. <span lang="DE" style="mso-ansi-language:DE">Posle 
artiljerijske pripreme udarne grupe krenule su u napad. Međutim, neprijatelj se 
brzo sredio i pružio van-redno jak otpor.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prvo su se 
preko žičanih prepreka probile jedinice 2. bataljona koje su napadale s južne 
strane. One su, posle osvajanja prvih kuća, izbile do škole, ali su tu 
zaustavljene jakom vatrom iz bunkera koji se nalazio ispred škole. Iako u početku 
nije bilo predviđeno učešće 3. bataljona u neposrednom napadu, i on je, 
posle završetka artiljerijske pripreme, krenuo na juriš prema severoistočnoj 
ivici sela. Zemljište je bilo otkriveno i veoma nepovoljno za približavanje. 
Uprkos tome, desno krilo bataljona izbilo je u neposrednu blizinu bunkera, ali 
je ispred njih zaleglo usled snažne i precizne neprijateljske vatre. </span>Slično 
se dogodilo i sa desnim krilom bataljona. Štab brigade je odlučio da bataljon 
povuče na brežuljke i ivicu šume severno i se-veroistočno od Crnog Vrha, sa 
zadatkom da soreči eventualni pokušaj proboja u tom pravcu.</p>
<p class="MsoNormal">Neprijatelj je u toku prepodneva dva puta pokušao da se 
probije, ali nije uspeo. U toku prepodneva on je, prema sopstvenom priznanju, 
napustio sva spoljna utvrđenja koja su bila uništena vatrom naših 
protivtenkovskih topova. Ubijeno je pet domobrana i teško ranjen komandant 
garnizona.</p>
<p class="MsoNormal">Oko podne došlo je do zastoja u napadima. Na sektor 1. 
bataljona privučen je protivtenkovski top u neposrednu blizinu bunkera kod 
crkve i, čim je taj bunker pogođen, naši bombaši i mineri preskočili su žičanu 
prepreku i bombama i plastičnim minama bunker potpuno uništili.</p>
<p class="MsoNormal">Uskoro zatim je likvidiran i bunker u severnom delu sela, a 
požar se proširio i na gostionu iz koje se branila jedna grupa domobrana. Ovi 
uspesi 1. bataljona podstakli su i borce 2. bataljona da još odlučnije krenu u 
napad i likvidiraju najjužniji bunker. Da bi neprijatelja u Crnom Vrhu što pre 
likvidirao i prinudio na predaju, štab korpusa je odlučio da u borbu uvede i 
3. bataljon Kosovelove brigade.</p>
<p class="MsoNormal">Po ulasku ovih jedinica u borbu domobrani su i sami 
shvatili da se nalaze u teškoj situaciji. Jedna njihova grupa od 40 do 50 
vojnika pokušala je da se probije i, zbog neopreznosti 3. bataljona, uspela je 
da dođe do ivice šume i uđe u njegov borbeni poredak. Međutim, u poslednjem 
momentu bataljon je izvršio napad i neprijatelja odbacio. Tom prilikom je 
zarobljeno 25 domobrana, a ostali su većinom pobijeni tako da je malo njih 
umaklo. <span lang="DE" style="mso-ansi-language:DE">Tada je 3. bataljon svom 
silinom krenuo u napad. Jedinice su dosta brzo likvidirale neprijateljska utvrđenja 
u istočnom i severnom delu sela i posle podne spojile se sa jedinicama ostalih 
bataljona koji su napadali sa zapada i juga. Neprijatelj se branio samo još iz 
škole i bunkera kraj crkve. Međutim, posle nekoliko ispaljenih topovskih 
granata predao se oko šest časova popodne.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Od jedinica 
koje su se nalazile u obezbeđenju napada na Crni Vrh najteže borbe vodila je 
Vojkova brigada, a naročito na desnom krilu, ispred Logateca. Prvi napad koji 
su izvršile jedinice domobranske 45. čete iz Logateca nije uspeo. Uskoro zatim 
neprijatelj je dobio pojačanja: lovački vod iz Vrhnike i 2. bataljon iz 
Rakeka, elitnu jedinicu slovenačkog domobranstva, sa oko 450 vojnika<a style="mso-footnote-id:ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a>. 
Uprkos velikoj nadmoćnosti neprijatelja i njegovim uzastopnim jurišima, 
jedinice 3. bataljona Vojkove brigade izdržale su na položajima gotovo do noći, 
i kad su se povukle, borba u Crnom Vrhu bila je završena<a style="mso-footnote-id:
ftn5" href="#_ftn5" name="_ftnref5" title><span style="mso-special-character:footnote" class="MsoFootnoteReference">[5]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijatelj je 
u Crnom Vrhu imao velike gubitke — oko 100 poginulih i zarobljenih<a style="mso-footnote-id:ftn6" href="#_ftn6" name="_ftnref6" title><span style="mso-special-character:footnote" class="MsoFootnoteReference">[6]</span></a>. 
U nekim našim izvešta-jima stoji da je prilikom napada na Crni Vrh zarobljeno 
38 domobrana, a 84 su ubijena<a style="mso-footnote-id:ftn7" href="#_ftn7" name="_ftnref7" title><span style="mso-special-character:footnote" class="MsoFootnoteReference">[7]</span></a>. 
Zaplenjen je jedan teški minobacač, tri teška mitraljeza, trinaest puškomitraljeza, 
šest automata, pet pištolja, četrdeset pušaka li mnogo drugog oružja. Tom 
prilikom je oslobođeno oko dvadeset naših aktivista koje su domobrani zarobili 
i uhapsili u toku boravka u selu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U borbama za 
Crni Vrh poginulo je 15, a ranjena su 34 naša borca.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinice 9. 
korpusa, a naročito Gradnikova brigada kao najzaslužnija, dobile su priznanje 
i pohvalu Glavnog štaba NOV i PO Slovenije<a style="mso-footnote-id:ftn8" href="#_ftn8" name="_ftnref8" title><span style="mso-special-character:footnote" class="MsoFootnoteReference">[8]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Domobrani su 
se u Crnom Vrhu uporno branili, očekujući pomoć iz susednih uporišta. Drugog 
izlaza nisu ni imali jer im je sudbina dezertera iz partizanskih jedinica i 
izdajnika, u slučaju predaje, bilo dobro poznata.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijatelj 
pravda svoj neuspeh na razne načine. Jedan od razloga bio bi u tome da garnizon 
nije bio pripremljen za odbranu, da je odbranu prihvatio u kasarni, umesto da se 
uporno brani iz utvrđenja na ivici sela<a style="mso-footnote-id:ftn9" href="#_ftn9" name="_ftnref9" title><span style="mso-special-character:footnote" class="MsoFootnoteReference">[9]</span></a>, 
da se garnizon koristio samo lakim naoružanjem, a da od 700 mina koje je imao 
za šest minobacača (?) nije, navodno, iskoristio nijednu itd.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Iz 
domobranskih izveštaj a vidi se da je njihovo rukovodstvo imalo veoma slabu 
predstavu o partizanskim snagama koje su napale Crni Vrh. Prema njihovim 
podacima, u tom napadu je angažovano devet brigada, a u neposrednom napadu dve. 
Jedna od njih je bila i Prešernova brigada ,,u kojoj se nalazi 80% Italijana i 
Mongola, a ostali su Hrvati i Slovenci. Kažu da na Slovenačkom primorju, 
regularne italijanske čete sarađuju sa partizanima, kako u pogledu pomoći 
tako i u oružju, municiji, namirnicama i ostalim stvarima... U tom napadu su 
Italijani pozajmili partizanima nekoliko svojih topova.<a style="mso-footnote-id:ftn10" href="#_ftn10" name="_ftnref10" title><span style="mso-special-character:footnote" class="MsoFootnoteReference">[10]</span></a>&quot;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Malo je 
verovatno da bi domobransko rukovodstvo zaista imalo tako slabe podatke o 
partizanskim snagama i zato treba pretpostaviti da je lansiralo takve podatke iz 
propagandnih razloga.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kad se govori 
o zaslugama za veliki uspeh koji je Gradnikova brigada postigla 1. septembra 
1944. u Crnom Vrhu, treba istaći da su štabovi odlično razradili planove 
dejstva, počev od odluke da se napad izvodi danju i odlično organizovanog 
sadejstva između artiljerije i pešadije, kao i formiranja jurišnih grupa u 
bataljonima, pa sve do zamisli da se neprijatelju pruži &quot;mogućnost&quot; 
za povlačenje prema severu — da, u stvari, naleti na mitraljeze 3. bataljona 
Gradnikove brigade. U prvo vreme su upotrebljeni i 3. bataljon Gradnikove i 3. 
bataljon Kosovelove brigade da bi se ostaci garnizona u Crnom Vrhu likvidirali 
pre dolaska neprijateljskih snaga iz susednih uporišta. Veza između 
komandantske osmatračnice južno od Crnog Vrha i položaja bataljona i 
artiljerije takođe je odlično funkcionisala.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Međutim, 
najviše zasluga za taj uspeh imaju nesumnjivo mineri, bombaši, artiljerci i 
rukovodioci jedinica koje su neposredno napadale uporište. Možda bi žrtava na 
njihovoj strani bilo manje da nisu doslovce izazivali svoje nekadašnje drugove 
i izdajnike. Njihov heroizam u velikoj meri izvire iz želje da se nemilosrdno 
obračunaiu sa otpadnicima. Možda nije bilo pravilno, ali u toj situaciji 
sasvim je shvatljivo, što su brigadni i bataljonski rukovodioci na čelu svojih 
jedinica jurišali na bunkere i utvrđene zgrade i što od toga nisu odustajali 
ni kad su već bili ranjeni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na kraju, 
tr^ba napomenuti da su i jedinice koje su se nalazile u obezbeđenju — to naročito 
važi za Vojkovu i Prešernovu brigadu — potpuno izvršile zadatke i omogućile 
uništenje neprijateljskog uporišta u Crnom Vrhu.<o:p>
</o:p>
<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a><span lang="DE" style="mso-ansi-language:DE"> 
    Izgleda da ovi obaveštajni podaci u pogledu naoružanja nisu bili tačni, 
    jer kad smo likvidirali ovo uporište pronađeno je trinaest puškomitraljeza, 
    tri teška mitraljeza i jedan minobacač.<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a><span lang="DE" style="mso-ansi-language:DE"> 
    Dnevni situacijski izveštaj obaveštajnog centra 31. divizije od 5. avgusta 
    1944. i dnevni situacijski izveštaji 30. divizije od 18, 23. i 30. avgusta 
    1944 (Arhiv IIRP).<o:p>
    </o:p>
    </span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a><span lang="DE" style="mso-ansi-language:DE"> 
    Zapovest štaba Gradnikove brigade za napad na Crni Vrh od 31. avgusta 1944. 
    (Arhiv IIRP, F. 279/III).<o:p>
    </o:p>
    </span></p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a><span lang="DE" style="mso-ansi-language:DE"> 
    Slovenačko domobranstvo na teritoriji Notranjskog i Dolenjskog sačinjavalo 
    je, pored posadnih četa koje su bile u uporištima, i raznih specijalnih 
    jedinica, još četiri, a kasnije i šest pokretnih udarnih bataljona u 
    kojima je u početku bilo do 750, a kasnije oko 450 ljudi. Udarni bataljoni 
    bili su odlično naoružani. Svaki je imao po 2 teška minobacača, 6 teških 
    mitraljeza i do 40 puškomitraljeza.<o:p>
    </o:p>
    </span></p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:
footnote" class="MsoFootnoteReference">[5]</span></a><span lang="DE" style="mso-ansi-language:DE"> 
    15-dnevni izveštaj štaba 31. divizije od 15. septembra 1944. štabu 9. 
    korpusa (Arhiv IIRP, F. 226/III); izveštaj komande grupe slovenačkog 
    domobranstva u Postojni o napadu na Crni Vrh od 3. septembra 1944. (Arhiv 
    IIRP); sećanja Ivana Suliča, tadašnjeg komandanta 1. bataljona, Ivana Krašoveca, 
    političkog komesara čete u 3. bataljonu, Ladislava Dur jave, šefa obaveštajnog 
    centra Gradnikove brigade, i Alberta Humara, obaveštajnog oficira 
    Gradnikove brigade (Arhiv predsedništva SUB NOR Slovenije).<o:p>
    </o:p>
    </span></p>
  </div>
  <div style="mso-element:footnote" id="ftn6">
    <p class="MsoFootnoteText"><a style="mso-footnote-id:ftn6" href="#_ftnref6" name="_ftn6" title><span style="mso-special-character:
footnote" class="MsoFootnoteReference">[6]</span></a><span lang="DE" style="mso-ansi-language:DE"> 
    Iz rzveštaja organizacijskog štaba slovenačkog domobranstva od 5. 
    septembra 1944. (Arhiv IIRP, F. 283) vidi se da je pobeglo 12 domobrana, dok 
    je 27 zarobljeno, a 90 do 100 ubijeno.<o:p>
    </o:p>
    </span></p>
  </div>
  <div style="mso-element:footnote" id="ftn7">
    <p class="MsoFootnoteText"><a style="mso-footnote-id:ftn7" href="#_ftnref7" name="_ftn7" title><span style="mso-special-character:
footnote" class="MsoFootnoteReference">[7]</span></a><span lang="DE" style="mso-ansi-language:DE"> 
    Međutim, hroničar Gradnikove brigade Viljemj Gruber tvrdi u Hronici III 
    SNOUB &quot;Ivan Gradnik&quot; (Arhiv IIRP, F. 279/1) da je on lično 
    prebrojavao zarobljene i poginule neprijateljske vojnike: prvih je bilo 38, 
    a drugih 110.<o:p>
    </o:p>
    </span></p>
  </div>
  <div style="mso-element:footnote" id="ftn8">
    <p class="MsoFootnoteText"><a style="mso-footnote-id:ftn8" href="#_ftnref8" name="_ftn8" title><span style="mso-special-character:
footnote" class="MsoFootnoteReference">[8]</span></a><span lang="DE" style="mso-ansi-language:DE"> 
    Operativni izveštaj štaba 31. divizije od 15. septembra 1944. štabu 9. 
    korpusa (Arhiv IIRP, F. 226/III); izveštaj organizacijskog štaba slovenačkog 
    domobranstva od 5. septembra 1944. (Arhiv IIRP, F. 283).<o:p>
    </o:p>
    </span></p>
  </div>
  <div style="mso-element:footnote" id="ftn9">
    <p class="MsoFootnoteText"><a style="mso-footnote-id:ftn9" href="#_ftnref9" name="_ftn9" title><span style="mso-special-character:
footnote" class="MsoFootnoteReference">[9]</span></a><span lang="DE" style="mso-ansi-language:DE"> 
    Podatak nije tačan: domobrani su se povukli u kasarnu tek kad su posle oštrih 
    borbi izgubili sve bunkere na ivici sela i pojedine utvrđene zgrade u samom 
    selu.<o:p>
    </o:p>
    </span></p>
  </div>
  <div style="mso-element:footnote" id="ftn10">
    <p class="MsoFootnoteText"><a style="mso-footnote-id:ftn10" href="#_ftnref10" name="_ftn10" title><span style="mso-special-character:
footnote" class="MsoFootnoteReference">[10]</span></a> Izveštaj organizacijskog 
    štaba slovenačkog domobranstva od 5. septembra 1944. <span lang="DE" style="mso-ansi-language:DE">(Arhiv 
    IIRP, F. 283).<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_38.htm"><b>Prethodni dokument</b></a></TD>
<TD><a href="49_40.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

