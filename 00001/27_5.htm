<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_4.htm"><b>Prethodni dokument</b></a></TD>
<TD><a href="27_6.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext411" style="margin-top:0mm;margin-right:0mm;margin-bottom:0mm;
margin-left:123.0pt;margin-bottom:.0001pt;line-height:normal;background:transparent"><a name="bookmark5"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext4Spacing3pt">ARTE</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext4Spacing3pt">M</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Ne sećam se nekog zadatka ili posla u kome Artem 
nije učestvovao; bez ustezanja i roptanja. Ipak, bilo bi nepravedno kada bih 
rekao da je to činio s oduševljenjem. Oduševljenje je, mislim, uvek vezano za 
relativno kratak pe~ riod, za jedan postupak, za jednu akciju, da bi zatim 
splaslo. Tu uvek postoje neke oscilacije. Artem je bio drukčiji, bez padova i 
uspona, neprekidno nošen onim što je činio, angažujući se celim bićem. 
Zato je snažno delovao na druge.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Od mnogih drugova koje 
sam poznavao, mislim da je Artem bio najstariji borac. U sve poslove i zadatke 
unosio je ozbiljnost, odgovornost i upornost, koje su se nama, njegovim vršnjacima, 
činile malo preteranim, meni, čak, malo nameštenim, nestvarnim. Verovao sam 
da je to samo privremeno, te da će kasnije i iz njega izbiti ono što smo i ja 
i mnogi drugi u sebi nosili. Mislio sam da ću i na njegovom licu nekada pročitati 
umor, videti namrgođeno lice kada bude trebalo da izvrši neki zadatak koji mu 
se neće svideti, da ću ga čuti kako gunđa zbog hrane, zbog toga što bez 
smene mora da nosi eksploziv ili puškomitraljez.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tada sam priželjkivao 
da Artema makar za trenutak vidim slabog , samo zato da bih, upoređujući ga sa 
sobom, mogao reći da ni on nije bolji od mene.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-indent:26.0pt;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Želja mi se nije ispunila.<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nekoliko dana pre nego 
što smo krenuli na Sitnicu zanoćili smo u nekom selu kod Ključa. Bio je 
novembar. Spavali smo napolju, okolo vatara ili između njih. Tako se i Artem 
odmarao. U jednom trenutku plamen mu je zahvatio čakšire, i dok ih je gasio, 
nogavice su mu već bile pro~ gorele. On je bez razmišljanja, da ne bi izgledao 
„neuredno&quot; odeven, odrezao nogavice do iznad kolena i lepo ih poravnao.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posmatrao sam ga tih 
dana kako korača kroz sneg golih nogu i divio mu se. Nije se nikom žalio. 
Nikome nije rekao da mu je hladno. Nedelju dana smo gonili četnike po Manjači 
i, kao za inat, nismo imali nikakvog plena. Artem je i dalje ostao u stroju s 
kratkim pantalonama.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Uoči napada na Sitnicu 
javio se dobrovoljno u prethodnicu. Išao je ispred mene ozbiljan i uveren da od 
njega zavisi izvršenje zadatka bataljona, i zato mu nije smetao sneg do pojasa. 
Kada smo se približili bunkerima, zauzeo je položaj kao da priprema svoje 
radno mesto u fabrici, pregledao mitraljez, odšrafio bombe i očekivao dolazak 
glavnine čete. Na znak napada je skočio, jurnuo i bacio bombe, i u tom 
trenutku je pao pogođen u glavu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Artem, Miodrag Urošević, 
metalski radnik iz Kragujevca, poginuo je sa istim izrazom na licu koji je nosio 
za sve vreme koje sam ga poznavao. Kada sam ga video mrtvog, učinilo mi se kao 
da je, premoren ali zadovoljan zbog obavljenog posla, zaspao.</span></p>
<p class="MsoNormal" align="right" style="text-align:right"><span lang="RU" style="mso-ansi-language:RU">Lazar</span><span lang="RU" style="mso-ansi-language:
SR-CYR"> </span><span lang="RU" style="mso-ansi-language:RU">SAVI</span><span lang="SR-CYR" style="mso-ansi-language:SR-CYR">Ć</span><span lang="RU" style="mso-ansi-language:RU">EVI</span><span lang="SR-CYR" style="mso-ansi-language:
SR-CYR">Ć<o:p>
</o:p>
</span></p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_4.htm"><b>Prethodni dokument</b></a></TD>
<TD><a href="27_6.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
