<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_120.htm"><b>Prethodni dokument</b></a></TD>
<TD><a href="46_122.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading231" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;mso-pagination:widow-orphan lines-together;page-break-after:avoid;
background:transparent"><a name="bookmark79"><span lang="HR" style="mso-fareast-language:HR" class="Heading232">Borbe 
na Miškovačkom i Palačkovačkom brdu</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">U 
ponedeljak 3. januara 1944. godine oko 9 sati neprijateljeve snage koje su došle 
iz Dervente, jednovremeno su izvršile napad na odbrambene položaje 1, 2. i 3. 
bataljona. Napad je bio podržan artiljerijom i minobacačima i sa 2 aviona. Taj 
napad bio je znatno jači nego prethodnih dana, jer je, vjerovatno, izvršen uvođenjem 
jačih i svježih snaga čiji je borbeni poredak bio ešeloniran po dubini. Poučen 
iskustvom iz prethodnih borbi, neprijatelj nije napadao komunikacijom Derventa - 
Prnjavor, već je svoja dejstva usmjerio preko svog desnog i lijevog krila da bi 
obuhvatao i napadom na bokove razbio odbranu 1. i 3. bataljona, a potom produžio 
prema Prnjavoru. Na težištu napada neprijatelj je grupisao glavne snage 6. 
kozačkog konjičkog i 4. lovačkog puka. Odnos snaga na težištu napada bio je 
4:1 u korist neprijatelja. Na svom lijevom krilu neprijatelj je pokušao da 
preko Detlaka siđe u dolinu rijeke Ukrine, a poslije prelaska rijeke, izvrši 
obilazak na desnom krilu odbrambenog položaja 1. bataljona.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Namjera 
neprijatelja pravovremeno je osujećena vatrom iz puškomitraljeza i teškog 
mitraljeza 3. čete, 1. bataljona.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Na 
odbrambeni položaj 3. bataljona neprijatelj je napadao glavnim snagama koje su 
bile duboko ešelonirane i usmjerene pravcem: Miškovački mlin - Dubovačko 
brdo (kota 195), uz podršku artiljerijske i minobacačke vatre i dva aviona. 
Između 9 i 14 sati, 3. januara 1944. kozaci su jurišali u talasima i izveli 8 
juriša, ali je svaki bio zaustavljen na ivici prednjeg kraja odbrambenog položaja 
uz teške gubitke neprijatelja. Očito, Bataljon se branio veoma umješno. Dvije 
čete su otvarale vatru s fronta, a 3. četa ugrožavala je desni bok 
neprijateljevog borbenog poretka. Između 14 i 16 sati kozaci su izvršili još 
dva napada uz pomoć artiljerije, minobacača i aviona, ali bez naročitog 
uspjeha. Borci 3. bataljona osjećali su sigurnost u rovovima punog profila, slično 
kao kod Grubišnog Polja 18. avgusta 1943. i kod Pakraca 20. avgusta 1943. za 
vrijeme rušenja željezničkog vijadukta. Ispred prednjeg kraja odbrane 
nalazilo se preko 30 ubijenih kozaka kojima se nije moglo prići ni sa jedne ni 
sa druge strane. Neprijatelj je zasipao položaje 3. bataljona artiljeriskom i 
minobacačkom vatrom na koju borci skoro i nisu reagovali, jer su ih štitili 
duboki rovovi. Tada, a i danas poslije više od 40 godina, može se reći da 
nije bilo dubokih rovova za stojeći stav, 3. bataljon ne bi bio u stanju da 
vodi četrnaestočasovnu odbranu protiv neprijatelja koji je bio četiri puta 
nadmoćniji u živoj sili, a u artiljerijskoj i minobacačkoj vatri apsolutno 
nadmoćan.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Koliko 
je važna sigurnost boraca u odbrani, videlo se i po tome da su se oni takmičili 
u gađanju na neprijatelja, a u borbi se istakla 1. četa, naročito njen 
komandir Milutin Vujnić koji je ispoljio hrabrost i vještinu u komandovanju. 
Pored 1. čete istakao se i mitraljeski vod kojim je komandovao Pero Jakovljević. 
Među borcima koji su se isticali na Miškovačkom i Dubovačkom brdu, bili su: 
Ivan Moslavac hrabri puškomitraljezac, Marko Taušan,<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:
footnote">[1]</span></sup></a> Dušan Marelj, Miloš Crničanin, Lazo Ostojić, 
Ljuban Prodanović, Petar Žarković, Petar Buzdum, Duka Sekulić, Miloš 
Todorović, Jelena Trbojević i Petra Milaković.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext30">Padom 
mraka neprijatelj je obustavio napad i od 18 do 22 sata, ispred odbrambenog položaja 
Bataljona vladala je tišina. Samo su u kraćim razmacima ispaljene rakete 
osvjetljavale teren u namjeri da se braniocu onemogući da pokupi oružje i 
ratnu opremu s poginulih kozaka. Očigledno, neprijatelj nije imao namjeru da se 
povuče u toku noći, što je bilo neobično i prvi put se događalo u 
neprijateljevoj borbenoj praksi. Oko 23 sata neprijatelj je bez vatrene pripreme 
i u najvećoj tišini izvršio klasični noćni prepad na prednji kraj odbrane 
3. bataljona. Pod zaštitom tamne noći i zemljišta, kozaci su dopuzali do same 
ivice rova, a zatim bacili bombe i izvršili snažan juriš.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a> 
Došlo je do dramatičnog trenutka koji nije očekivan. Neprijatelj je noćnim 
prepadom postigao potpuno iznenađenje, a borbom prsa u prsa zauzeo je prvu 
liniju rovova i prisilio 1. i 2. četu na povlačenje. S obzirom na upornost 
neprijatelja da vodi borbu noću, Štab Bataljona ocjenio je da nema svrhe da se 
protivnapadom povrati izgubljeni položaj, pa je donio odluku da se povuče na 
nove položaje. Povlačenjem 3. bataljona sa Miškovačkog brda, kozacima je bio 
otvoren put prema Prnjavoru, a odbrana 1. i 2. bataljona bila je direktno ugrožena. 
Međutim, Štab brigade odmah je reagovao i još u toku noći povukao snage 1. i 
2. bataljona na novu liniju odbrane Smrekvik </span><span lang="HR" style="font-size:12.0pt" class="Bodytext30">(</span><span style="font-size:12.0pt;mso-ansi-language:EN-US" class="Bodytext30">trig</span><span lang="HR" style="font-size:12.0pt" class="Bodytext30">. 
</span><span lang="HR" style="font-size:12.0pt;mso-fareast-language:
HR" class="Bodytext30">217) - Palačkovačko brdo u zahvatu komunikacije Smrtići 
- Prnjavor.</span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><span class="Footnote0"><i><sup><span style="mso-special-character: footnote; mso-fareast-language: HR" lang="HR">[1]</span></sup></i></span></a><span class="Footnote0"><i><span lang="HR" style="mso-fareast-language:HR">) 
    Marko Taušan bio je kod Virovitice vrlo hrabar borac i kod još hrabrijeg 
    puškomit- raliesca Ivana Moslavca pomoćnik. Poginuo je 3. januara 1944. na 
    Miškovačkom brdu u borbi protiv kozaka.</span></i></span><i><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span class="Footnote63"><i><span lang="HR" style="font-size:10.0pt;mso-bidi-font-size:12.0pt;mso-fareast-language:
HR">^or</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title></a><span class="Footnote0"><i><sup><span lang="HR" style="mso-fareast-language:HR">3?</span></sup><span lang="HR" style="mso-fareast-language:HR">) 
    U toku 3. januara borci 3. bataljona odbili su 10 neprijateljevih juriša. 
    Posljednji 11,</span></i></span><i><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span class="Footnote0"><i><span lang="HR" style="mso-fareast-language:HR">neprijatelj 
    je izveo noću oko 23 sati i uspio da 3. bataljon izbaci s položaja.</span></i></span><i><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_120.htm"><b>Prethodni dokument</b></a></TD>
<TD><a href="46_122.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

