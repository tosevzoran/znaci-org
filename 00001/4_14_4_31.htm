<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_30.htm"><b>Prethodni dokument</b></a></TD>
<TD><a href="4_14_4_32.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ ŠTABA 3. JURIŠNOG KORPUSA OD 17. AVGUSTA 
1944. KOMANDANTU 4. GRUPE JURISNIH KORPUSA O BORBAMA PROTIV JEDINICA NOVJ NA 
KOPAONIKU OD 6. DO 9. AVGUSTA1</strong></p>
<p align="center">ŠTAB</p>
<p align="center">TREĆEG JURIŠNOG KORPUSA JUGOSLOVENSKE VOJSKE U OTADŽBINI</p>
<p align="center">O. BR. službeno</p>
<p align="center">17 avgusta 1944 godine</p>
<p align="center">S. BOGDANJE</p>
<p align="center">Izveštaj o radu korpusa u toku 6. 7 i 8 avgusta.</p>
<p align="center">KOMANDANTU ČETVRTE GRUPE JURISNIH KORPUSA.</p>
<p>O&nbsp; radu jedinica i vođenim borbama na Kopaoniku u toku 6. 7 i 8 avgusta 
ove godine podnosim izveštaj u sledećem:</p>
<p align="center">1. — POČETNA SITUACIJA:</p>
<p>a.&nbsp; _ Zadatak: Po direktivi O. Br. 6 od 5. avgusta t.g.2 bio je da 6 
avgusta do 5 časova ovlada Mramorom (zapadno od sela Kneževa za 1 km). Usled 
toga što će I, II i V korpus po ovoj direktivi zadocniti i da bi se što pre 
izbilo na Suvo Rudište i Milanov Vrh (2017) zadatak mi je po usmenoj zapovesti 
dat da što pre izbijem na Suvo Rudište i Milanov Vrh (2017), a najdalje 6 
avgusta do 5 časova. Ovo zbog toga da bi naše jedinice imale u svojim rukama 
glavni greben Ko-paonika i sa istoga preduzela se akcija prema situaciji.</p>
<p>b.&nbsp; — Pravac dejstva: Brus — Velika C. (905) — Golo Brdo — Velja 
Rudina (986) — Crkvište — Pločnik — Ogledna — Brložnik — k. 1157 
— Marina Čuka — Mramor. Prema direktivi ovim pravcem korpus je imao krenuti 
5 avgusta u 17 časova. Da bi se primila večera i ljudstvo prikupilo pokret je 
otpočeo u 18,30 časova. Korpus je krenuo u sledećem rasporedu: Prethodnica, u 
jačini od jednog bataljona prve jurišne brigade, štab korpusa sa štabnom četom, 
prva i druga jurišna brigada. Treća jurišna brigada, prateća četa i 
bataljon kapetana Sokića iz prve mačvanske brigade, bez znanja i odobrenja 
komandanta korpusa promenili su pravac kretanja i za sebe otišli pravcem: Brus 
— s. Vlajkovci — s. Livade — Leskovac3 — Srebrnac — Jaram (1788) — 
Korman4 (1934) — Milanov Vrh (2017). Tako su se mimo zapovesti korpusa 
stvorile dve kolone koje su marševale u dva pravca i radile nezavisno jedna od 
druge, stim što je leva kolona radila prema zapovesti komandanta korpusa a 
desna po svojoj ličnoj inicijativi, koja je u ovom slučaju bila štetna. Desnu 
kolonu u ovom slučaju sačinjavala je treća jurišna brigada, prateća četa 
korpusa i bataljon kapetana Sokića a levu kolonu sačinjavale su jedinice: prva 
i druga jurišna brigada, štab korpusa i štabna četa korpusa.5</p>
<p align="center">2. — RAD:</p>
<p>a. — Desne kolone: rad se izlaže prema pričanju i pismenim izveštajima 
komandanta treće brigade, komandira prateće čete i komandanta mačvanskog 
bataljona kapetana Sokića. Ova je kolona krenula iz Brusa 5 avgusta t.g. u 
18,30 časova, dakle kada i leva kolona i to pravcem: Brus s., Vlajkovac — s. 
Livade — Leskovac6 — Bregovi (1479) — Srebrnac — Jaram (1788) — 
Korman7 (1934) — Milanov Vrh (2017). Treća jurišna brigada izbila je na 
Milanov Vrh 6 avgusta u 5 časova i isti posela. Izviđačka odelenja uputila je 
pravcem: Suvo Rudište — s. Čajtina — Čukara — s. Novo Selo — s. 
Rudnica. Ovi delovi uhvatili su vezu sa drugom Studeničkom brigadom8 jačine od 
70 ljudi na položaju kod zaseoka Karadag — između s. Rudnice i Kaznovića. 
Sem ovog upućena su izviđačka odelenja i pravcem: Milanov Vrh — s. Belo 
Brdo — s. Ostraće — s. Lešak na kome pravcu nije bilo neprijatelja. Od meštana 
dobiveni su podatci, da je od Ibra preko Suvog Rudišta 5. avgusta prošla 17-ta 
komunistička divizija9 jačine oko 3.000 ljudi. Istog dana u 14 časova na 
Milanov Vrh izbila je prateća četa ovog korpusa i bataljon kapetana Sokića. 
Sve ove jedinice posele su Milanov Vrh i zanoćile na istom 6/7 avgusta.</p>
<p>Noć je protekla u miru. 7 avgusta u 4 časa slabiji komunistički delovi 
napadaju na ove jedinice sa pravca Korma'n.10 Ovi su delovi komunistički 
razbijeni i povlače se ka s. Kneževo. Verovatno je ovo bila zaštita komore 
koja je se kretala od Šiljače ka Suvom Rudištu. Nakon toga posle pola časa 
jače komunističke snage napadaju naše delove na Milanovom Vrhu sa pravca s. 
Belo Brdo.11 Vatrom naših mitraljeza, bacača i topova komunisti su tučeni i u 
rasulu ostupili ka s. Belom brdu. U ovom momentu pojavljuje se prvi jurišni 
korpus i pre-duzima gonjenje komunista. Oko 14 časova naši delovi gube dodir 
sa neprijatelj om i ostaju i dalje na Milanovom Vrhu — relativno u miru. Po 
pričanju komandanta treće jurišne brigade isti je imao nameru da se sjedini 
sa korpusom, ali ga je u tome omeo komandant prvog jurišnog korpusa, jer ga je 
iz-vestio da mu je nemoguće doći do korpusa i da je situacija još nejasna, 
usled je čega treća brigada i ostali delovi ovog korpusa ostali na položaju 
Suvog Rudišta, gde su zanoćili 7/8 av-gusta.</p>
<p>Istog dana u 22 časa ovi delovi na Suvom Rudištu bivaju napadnuti sa svih 
strana od 34. komunističke divizije, koja je došla sa Ibra.12 Posle kraće ali 
žestoke borbe 34 komunistička divizija uspeva da ovlada Suvim Rudištem i 
Milanovim Vrhom. Od 23.50 časova naši delovi na Suvom Rudištu u povlačenju 
su pravcem Siljača — s. Crna Glava — Jošanička Banja — s. Ploča — s. 
Ples — s. Bogdanje, gde na dan 9 av-gusta ulaze u sastav korpusa. Detaljni 
izveštaji o radu ove kolone u koliko su verodostojni vidi se iz priloženih 
originalnih izveštaja komandanta treće jurišne brigade, komandira prateće čete 
i komandanta bataljona kapetana Sokića.</p>
<p>b. — Leva kolona: polazi u 18.30 časova 5 avgusta iz Brusa pravcem: Velika 
č. — s. Drenova — Golo Brdo — Velja Rudina — Crkvište — Pločnik — 
Ogledna — Brložnik — k: 1157 — Marina Čuka — Mramor. Ova kolona maršuje 
celu noć po gustoj magli i pod vrlo jakom kišom.</p>
<p>6 avgusta u 6.30 časova kolona izbija na drum s. Kneževo, s. Blaževo. 
Odmah je upućen jedan bataljon prve jurišne brigade pod komandom p.poručnika 
Rajka Markovića pravcem: Mramor — k. 1500 — Žeđi — Ledenica — Milanov 
Vrh sa zadatkom izviđanja u pravcu Suvog Rudišta i Milanovog Vrha i utvrđivanja 
dali se komunistički delovi nalaze na Milanovom Vrhu. Naređeno mu je u slučaju 
nailaska na slabije komunističke delove iste napadne i protera i ovlada 
Milanovim Vrhom. U slučaju nailaska na jačeg neprijatelja da primi borbu ali 
odmah da izvesti komandanta korpusa. Određenim pravcem bataljon je krenuo istog 
dana oko 7 časova i stigao je u sastav korpusa tek 8 avgusta u 16 časova na 
Brusini (severozapadno od s. Kriva Reka za 2 km.). Prema izjavi p.poručnika 
Rajka Markovića bataljon je bio napadnut sa svih strana i usled slabe 
vidljivosti izgubio se u magli, pa je ostupao i probijao se u pravcu Jošaničke 
Banje.</p>
<p>Pošto je ovaj bataljon upućen u izviđanje na položaju Mramor ostalo je i 
to: dva bataljona prve jurišne brigade, dva bataljona druge jurišne brigade, 
štab korpusa sa štabnom četom, što bi ukupno iznosilo oko 600 ljudi.</p>
<p>Na drumu južno od Kneževačke Čuke za 300 metara u 7 časova pojavljuje se 
čelo komunističke kolone u pokretu ka Mramoru.13 Jačina ove kolone u prvi mah 
nepoznata. Na obostrano pitanje »ko je tamo« — otpočeše pucnji iz 
mitraljeta, mitraljeza i bacača. Odmah je posednut položaj Mramor — Kneževačka 
Ćuka i tako se borba otpoče da razvija. Magla koja se momentalno bila digla 
opet se spusti. Tako da se nije videlo na ostojanju od 5—10 metara. Borba se 
prvo razvija na Kneževačkoj Čuki pa onda na Mramoru. Borba se vodi iz bliza, 
komunisti prilaze do samih streljačkih linija i isti se odbacuju ručnim 
bombama. Uzastopno komunisti vrše nekoliko juriša, ali naše trupe odolevaju. 
Komunisti obilaze moje levo krilo sa jačom kolonom pravcem s. Đelekari — 
Gradac — Oglav-lje — k. 1157. U isto vreme natkrivaju jednom kolonom moje 
desno krilo i izbijaju na k. 1500. Tako sam jednog momenta dobio frontalnu 
vatru, bočnu pa i iz pozadine.14 Da bi omogućio povlačenje jedinica ka 
Oglednoj jedan bataljon sa štab-nom četom šaljem na Marinu Čuku sa zadatkom 
da mi štiti levo krilo i osigura povlačenje. U isto vreme vršim protivnapad 
na celom frontu i uspevam da odbacim komuniste, a zatim odmah naređujem povlačenje 
jedinica sa Mramora i Kneževačke čuke u pravcu Marine Čuke i Jastrebac. Oko 
11 časova komunisti izbijaju na k. 1157 — Šapi Do (1224) i time onemogućavaju 
mi povlačenje ka Oglednoj. Sa štabnom četom vršim protivnapad i uspevam da 
odbacim komuniste ka Brložniku i time stvorim mogućnost jedinicama da se preko 
s. Brzeće povučem u pravcu Palež — Vlaška Ravan. Oko 13 časova stižem na 
Vlašku Ravan u nameri da se na tom položaju zaustavim i dadem otpor. Oko 15 časova 
podiže se magla i na Oglednoj primećuju se kolone i streljački stroj, a to je 
bio drugi korpus, sa kojim uhvatim vezu.15 U 17 časova dobijam podatke da su se 
komunisti spustili u s. Gočmanci i Radmanovo i da izbijaju ka Vlaškoj Ravni. 
Odmah prelazim u napad, odbijam komuniste sa Vlaške Ravni, čistim s. Radmanovo 
— Gočmanci i Brzeće i izbijam na položaj na levoj obali Brzećske reke. 
Mrak prekida borbu i zaustavljani se na položajima na levoj obali Brzećske 
reke, a u visini: Bregovi (1479) — Palež. U desno uhvaćena je veza sa prvim 
jurišnim korpusom,16 a u levo sa drugim jurišnim korpusom. Noć je protekla 
relativno u miru, s tim što su komunisti od s. Brzeće napali na moje krajnje 
levo krilo, ali bez uspeha. Komunisti u s. Brzeću potučeni su ostavivši na 
bojištu veći broj ranjenika i preko 10 izbrojanih leševa. U istom selu 
zarobljena je nihova komora sa preko 26 konja, jedan laki bacač, jedan 
tromblon, veća količina razne municije i još nekog materijala.</p>
<p>7&nbsp; avgusta u 6 časova dobijam zapovest da se povučem u rezervu pozadi 
levog krila drugog jurišnog korpusa na Brlož-nik. Usled nejasne situacije kod 
prvog korpusa, zatim usled praznog prostora između prvog i drugog korpusa, i 
usled toga što su komunisti još uvek bili na čukama ispred mene, tražio sam 
da se ne povlačim sa položaja, već da na istom ostanem sve dotle dok se 
situacija ne razjasni. Oko 8 časova dobijam naređenje da što pre postupim po 
zapovesti i da dođem u rezervu na određeno mesto. Povlačim trupe sa položaja 
i krećem ka Brložniku, ali u istom momentu jače komunističke kolone od s. 
Brzeća i od Oštre Čuke (1274) podilaze položajima koje sa[m] do tada držao. 
Istovremeno jedna komunistička kolona izbija na kosu zapadno od Paleža — 
dakle na krajnje moje desno [kr]ilo. Ponovo vraćam trupe na položaj, ali u 
zauzimanju položaja dolazi do suko[ba] sa komunistima, i komunisti preotimaj 
[u] dominirajuće visove na mom desnom krilu. Borba se razvija u susretu na položaju 
Leškovac — Vlaška Ravan i u isto vreme bivam natkriljen na desnom krilu. Oko 
deset časova drugi jurišni korpus povlači se sa Ogledna i time dobijam bočnu 
vatru sa levog krila. Dakle, u isto vreme dobijam bočnu vatru sa levog i desnog 
krila i sa fronta i preti mi opasnost da budem potpuno obuhvaćen. U 11 časova 
naređujem povlačenje pravcem: Muncelo — Palež (1474) i oko 17 časova 
izbijam na Palež (1474), gde dobijam zapovest da posednem položaj u visini s. 
Kriva Reka. Pred pad mraka zauzimam položaj Brusina (1402) — Ivkovo Brdo, sa 
naslonom u levo na drugi jurišni korpus na kojim položajima sam zanoćio 7/8 
avgusta i noć je protekla u miru.</p>
<p>8&nbsp; avgusta oko 5 časova dobivam zapovest da napadnem komuniste na Siljači 
(1623). U 6 časova krećem u napad pravcem: Brusina — (1402) — Vukašinovac 
— Bela Čuka — Veliko Ste-nje — k. 1544 i oko 9 časova moji prednji 
delovi izbijaju u visinu Veliko Stenje, a do same obale Ciganske reke. Istog 
momenta dobivam zapovest da obustavim napad, a sa slabim de-lovima da izviđam u 
pravcu Šiljače i Zdrebne. Nakon toga posle pola časa dobijam naređenje da što 
pre ovladam položajem Zdrebna i upravim napad ka Siljači. Zdrebnu zauzimam u 
12 čas, i napad se upućuje ka Siljači. U tom momentu naređenje da se 
postepeno i neopaženo od neprijatelja povučem na Golo brdo zapadno od Nerade 
— po karti to bi moglo biti Borje i k. 1218. Povlačenje počinje oko 13 časova 
i u 17 čas. izbijam na Borje i k. 1218. U tom naređenju bilo mi je stavljeno 
do znanja da će se drugi jurišni korpus nalaziti na Neradi, sa kojim da 
uhvatim vezu. Kada sam izbio na Borje poslao sam patrole da uhvatim vezu u 
Nerade sa drugim jurišnim korpusom, ali ga nigde nije bilo niti je ko ostao da 
me izvesti o daljem radu. Noć 8/9 avgusta proveo sam na položaju Borje.</p>
<p>9 avgusta zorom sam dobio zapovest da se povučem preko sela Pleš za s. 
Bogdanje. Ovim je i prekinut rad i borbe u oblasti Kopaonika.</p>
<p align="center">3. — ZAKLJUČAK:</p>
<p>Treća jurišna brigada, prateća četa korpusa i bataljon kapetana Sokića 
nisu izvršili zapovest da se krenu određenim pravcem, već su otišli pravcem 
koji je naznačen u prednjem izveštaju, a na rastojanju od leve kolone oko 5 
km. Pravdanje komandanta treće brigade da je tim pravcem otišao iz razloga, što 
prateća četa i komora nisu mogli ići određenim pravcem po zapovesti neumesno 
je, jer je prateća četa i komora imala drum dolinom Vlajkovačke i Radmanovske 
reke i taj drum direktno izbija na Mramor i bio je najpogodniji za kretanje 
prateće čete i komore. Da je se ova brigada kretala drumom i izbila na Mramor 
ne bi se desilo da jedinice ovog korpusa budu počesno zalagane i ne bi se 
desilo da se izgubi dva topa, jedan bacač i jedan teški mitraljez sa dosta 
municije. Sto je glavno, a to je, da bi toga dana komunisti bili tučeni, jer bi 
se imale veće snage i imali bi se u rukama bacači.</p>
<p>Kada je komandant treće brigade već izbio na Milanov Vrh bio je dužan da 
što pre hvata vezu sa korpusom i od istog dobije naređenje, što isti ovo nije 
učinio. Ovo isto važi i za komandira prateće čete, kao i za kapetana Sokića.</p>
<p>4. — Teškoće: veliki napor trupa usled dugog marša, zatim noćni marš 
pod kišom i maglom. Teško održavanje veze i gubljenje pojedinih jedinica. 
Dakle, sami atmosferski uslovi imali su štetnog uticaja na vođenje operacija. 
Pored svega ovoga komunisti nisu uspeli da ovaj korpus razbiju, već su većinom 
bili tučeni što dokazuje plen i veliki broj mrtvih komunista.</p>
<p align="center">4. — GUBICI:</p>
<p>a)&nbsp; U ljudstvu: poginulih 10, ranjenih 56 i nestalih 67.</p>
<p>b)&nbsp; U materijalu: 2 topa, 47 mm. sa 214 granata, 1 teški mitraljez »Švarc 
Loze«, 1 teški Engleski bacač, jedan Engleski puškomitraljez, jedna laka 
breda, jedan Holandski mitraljez, 54 puške, 60 bombi za laki Italijanski bacač 
i 6 bombi za laki Engleski bacač.</p>
<p>6. — Plen: jedan Nemački laki bacač, jedan tromblon, jedan Nemački »pikavac« 
22 puške, 27 konja, 4 mazge, izvesna količina sanitetskog materijala oko 100 
komada Engleskih bombi za bacače, preko 6.000 municije za pikavce i puške i još 
raznog materijala.</p>
<p>Prilog: izveštaji komandanta prve, druge i treće jurišne brigade, 
komandira prateće čete i kapetana Sokića.17</p>
<p align="center">S molbom na nadležnost.</p>
<p align="center">Načelnik štaba — kapetan, Mil.18 Lj. Slović</p>
<p align="center">Komandant — kapetan, Voj. C. Tufegdžić</p>
<p align="center">M.P.19</p>
<p align="left">1&nbsp; Original (pisan na mašini, ćirilicom) u Arhivu VII, Ča, 
k. 78, reg. br. 16/4 (S-V-11476). Ivice dokumenta su delimično oštećene.</p>
<p align="left">2&nbsp; Vidi dok. br. 6.</p>
<p align="left">3&nbsp; i 6 To mesto nije pronađeno na karti 1:100.000, 
verovatno Le-ševac (brdo).</p>
<p align="left">4&nbsp; i 7 Tačan naziv: Karaman.</p>
<p align="left">5 U izveštaju od 12. avgusta 1944, komandant 3. jurišne 
brigade piše da je odluku o promeni pravca kretanja doneo u dogovoru sa 
komandantom Stabnog bataljona kapetanom Milanom Sokićem i komandantom Prateće 
čete kapetanom Milošem Dragićevićem »iz razloga što prateći bataljon (reč 
je o Pratećoj četi — prim. red.) nije mogao sa topovima izaći na položaj 
putem kojim se kretala prethodnica« (Arhiv VII, Ča, k. 68, reg. br. 40/2). 
Kada se 3. jurišna brigada izdvojila iz kolone da bi blagovremeno posela položaje 
na Suvom Ru-dištu, Štabni bataljon je ostao »radi obezbeđenja« Prateće čete 
— piše komandant Zaštitnog bataljona u izveštaju od 11. avgusta 1944 (Arhiv 
VII, Ča, k. 78, reg. br. 3/4). Komandir Prateće čete je, u izveštaju od 11. 
avgusta 1944, o tome napisao sledeće: »Za Korpusom nisam mogao krenuti jer je 
isti bio izmakao, a kola nisam imao dovoljno za bacače, koje je uputila II. 
Jurišna brigada, te sam iste morao mobilisati, kao i prednje točkove za 
topove. Za topove ljudstvo uopšte nisam dobio, koje je trebao da dade komandant 
I. Jurišne brigade (14 ljudi)« (Arhiv VII, reg. br. 5/4, k. 78). U pomenutim 
izveštajima su, inače, detaljno opisana dejstva ovih četničkih jedinica od 
6. do 9. avgusta 1944.</p>
<p align="left">8 Druga studenička brigada je potpadala pod Javorski korpus 
(mo-ravički, studenički i deževski srez), koji je formiran aprila 1942. U 
svom sastavu je imao šest brigada: 1 i 2. studeničku, 1. i 2. deževsku, 
Moravičku i Stavičku. Postojao je do januara 1945, otkada se više ne 
pojavljuje u dokumentima.</p>
<p align="left">9 Reč je o 17. diviziji Operativne grupe divizija NOVJ.</p>
<p align="left">10 i 11 Napade su izvodile jedinice 17. divizije i 1. krajiške 
brigade 5. divizije (vidi dok. br. 27, nap. 3, 4 i 6).</p>
<p align="left">12 Napad su vršili delovi 1. i 4. krajiške brigade 5. divizije 
(Zbornik NOR-a, tom I, knj. 9, dok. br. 181).</p>
<p align="left">13&nbsp; Reč je o delovima 17. divizije NOVJ. O rasporedu i 
dejstvu njenih jedinica vidi Zbornik NOR-a, tom I, knj. 9, dok. br. 73 i 182.</p>
<p align="left">14&nbsp; U tom napadu 17. divizije su sadejstvovali delovi 2. 
proleterske brigade 2. proleterske divizije (Zbornik NOR-a, tom I, knj. 9, dok. 
br. 180).</p>
<p align="left">15&nbsp; Vidi izveštaj 2. jurišnog korpusa (dok. br. 29).</p>
<p align="left">16&nbsp; Vidi izveštaj 1. jurišnog korpusa (dok. br. 27).</p>
<p align="left">17 Pored već pomenutih izveštaja komandanta 3. jurišne 
brigade i Štabnog bataljona i komandira Prateće čete, sačuvani su i izveštaji 
1. i 2. jurišne brigade. U vrlo kratkom izveštaju od 16. avgusta 1944. 
komandant 1. jurišne brigade ističe da nema šta da izveštava o radu i 
borbama 6, 7. i 8. avgusta »jer je Komandant korpusa bio prisutan, sem to da 2. 
bataljon koji je bio zalutao izvršavajući bukvalno zadatak izviđanja nije u 
borbi ni učestvovao« (Arhiv VII, Ca, k. 78, reg. br. 15/4). U izveštaju 
komandanta 2. jurišne brigade od 12. avgusta 1944. piše da je brigada pošla 
iz Brusa 5. avgusta u 19 sati; da je položaje na Mramoru držala sa dva 
bataljona (245 ljudi) do 11 sati 6. avgusta; da je 7. avgusta štitila povlačenje 
2. jurišnog korpusa, ta-kođe sa dva bataljona (229 ljudi),a da je sa sva tri 
bataljona dej-stvovala samo 8. avgusta prilikom protivnapada na delove 17. 
divizije na Siljači (Arhiv VII, Ča, k. 78, reg. br. 6/4).</p>
<p align="left">18 Miloš.</p>
<p align="left">19 Okrugli pečat: »Komanda jugoslovenske vojske u otadžbini 
— Gorski štab br. 80« (Cerski korpus).</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_30.htm"><b>Prethodni dokument</b></a></TD>
<TD><a href="4_14_4_32.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
