<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_22.htm"><b>Prethodni dokument</b></a></TD>
<TD><a href="40_24.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">GLAVA 
ČETVRTA</span></h3>
<h3 style="text-indent:10.0mm"><span lang="HR" style="font-size:17.0pt;
mso-ansi-language:HR">Podjela i okupacija</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Priznati 
propis međunarodnog ratnog prava kaže da nakon poraza i pokoravanja neke 
zemlje u ratu, njen teritorij ostaje pod formalnom vojnom okupacijom sve do 
zaključenja mirovnih ugovora. Ali kao što se nije osvrtao na ostale propise 
zakona o ratu i okupaciji, </span>Hitler<span lang="HR" style="mso-ansi-language:HR"> 
nije poštivao ni ovaj spomenuti, kad se radilo o Jugoslaviji.<sup>1</sup> 
Podjela Jugoslavije između dvije sile Osovine i njihovih satelita (kao i 
uspostavljanje marionetske Nezavisne Države Hrvatske) dogovoreno je dijelom 
prije invazije a dijelom u toku rata, iako se o definitivnom rješenju nije odlučivalo 
sve do završetka osvajanja. O glavnim obrisima tog rješenja odlučivao je 
skoro isključivo sam </span>Hitler<span lang="HR" style="mso-ansi-language:HR">.<sup>2</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">1 
Prema Oppenheimu I Lauterpachtu, 7. izdanje, </span><span style="font-size:7.0pt">II</span><span lang="HR" style="font-size:7.0pt;mso-ansi-language:HR">, 
448-449, za vrijeme aktivnog perioda neprijateljstava u drugom svjetskom ratu, 
Njemačka je »osobito s obzirom na teritorije okupirane u istočnoj Evropi 
krivac za povredu bez presedana praktički svih zakona o okupaciji u ratnom 
stanju«.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">2 
Za Hitlerov osnovni plan od 12. </span><span style="font-size:7.0pt">IV </span><span lang="HR" style="font-size:7.0pt;mso-ansi-language:HR">1941. 
o komadanju Jugoslavije, vidi Međunarodni vojni sud, </span><i><span style="font-size:7.0pt">Trial 
of the </span><span lang="HR" style="font-size:7.0pt;mso-ansi-language:HR">Major 
</span><span style="font-size:7.0pt">War Criminals before the International 
Military Tribunal, Nuremberg, </span></i><span style="font-size:
7.0pt">XXVII, </span><span lang="HR" style="font-size:7.0pt;mso-ansi-language:
HR">60-62. </span><span style="font-size:7.0pt">Taj</span><span style="font-size:7.0pt;mso-ansi-language:HR"> 
</span><span style="font-size:
7.0pt">plan</span><span lang="HR" style="font-size:7.0pt;mso-ansi-language:HR"> 
upotpunili su na svom sastanku od 20-22. </span><span style="font-size:7.0pt">IV</span><span lang="HR" style="font-size:7.0pt;mso-ansi-language:HR"> 
1941. u Beču ministri vanjskih poslova </span><span lang="DE" style="font-size:7.0pt;mso-ansi-language:
DE">von</span><span lang="DE" style="font-size:7.0pt;mso-ansi-language:HR"> </span><span lang="DE" style="font-size:7.0pt;mso-ansi-language:DE">Ribbentrop</span><span lang="HR" style="font-size:7.0pt;mso-ansi-language:HR"> 
i Ciano. Vidi DGFP, serija D, sv. </span><span style="font-size:7.0pt">XII, </span><span lang="HR" style="font-size:7.0pt;mso-ansi-language:HR">str. 
606-610, i osobito str. 630-632. Vidi također Tuđman, <i>Okupacija i 
revolucija </i>str. 69-80; </span><span style="font-size:7.0pt">Hory </span><span lang="HR" style="font-size:7.0pt;
mso-ansi-language:HR">i Broszat, str. 39-57.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan">Hitler<span lang="HR" style="mso-ansi-language:HR"> 
je imao nekoliko namjera s jugoslavenskim teritorijem. Prije svega, htio je 
zaokružiti teritorij Reicha anektirajući ili priključujući na neki drugi način 
područja u kojima su obitavali Nijemci, ili koja su prema njemačkim mišljenjima 
iz tridesetih godina bila podložna brzoj germanizaciji. </span><span lang="DE" style="mso-ansi-language:DE">Takoder</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="HR" style="mso-ansi-language:HR"> htio nagraditi pomoć 
svojih saveznika, zadovoljavajući teritorijalne aspiracije Italije, Mađarske i 
Bugarske. Mogao je tako i hrvatske ustaše nagraditi teritorijem da stvore »nezavisnu« 
državu. Dijeleći te nagrade, </span><span lang="DE" style="mso-ansi-language:
DE">Hitler</span><span lang="DE" style="mso-ansi-language:HR"> </span><span lang="DE" style="mso-ansi-language:DE">je</span><span lang="HR" style="mso-ansi-language:
HR"> mogao osigurati korisnu podršku i istovremeno učvrstiti »posebne njemačke 
ekonomske interese u bivšoj jugoslavenskoj državi.«<sup>3</sup> Tako su svi 
aranžmani s partnerima o podjeli jugoslavenskog teritorija sadržavali 
specijalne klauzule koje su štitile ili formalno odnosno neformalno 
uspostavljale njemačku kontrolu nad važnim prirodnim bogatstvima u tim područjima, 
bar dok traje rat.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">3 
DGFP, serija D, sv. </span><span lang="DE" style="font-size:7.0pt;mso-ansi-language:DE">XII</span><span lang="HR" style="font-size:7.0pt;mso-ansi-language:HR">, 
str. 662.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR"><center><img src="/images/20515.jpg" width="600"></center></span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Karta 
3. Komadanje Jugoslavije 1941</span><span lang="HR" style="mso-ansi-language:HR"><o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Daleko najveći kamen smutnje između Njemačke i Italije pri podjeli 
Jugoslavije bila je Nezavisna Država Hrvatska. Još nekoliko godina ranije, 
1938/39, njemački državnici govorili su da u Jugoslaviji imaju samo ekonomske, 
a ne i političke interese; činilo se da se slažu da Jugoslavija leži u 
talijanskoj interesnoj sferi.<sup>4</sup> Tokom 1940, i u prvim mjesecima 1941, 
njemački se stav ipak promijenio. Sad im se Jugoslavija činila od najveće 
političke važnosti, jer je ležala na prostoru od velikog strateškog značenja 
za njemačke planove u jugoistočnoj Evropi i u Sovjetskom Savezu. Na osnovi tih 
novih procjena, Nijemci su odlučili priznati Italiju samo kao mlađeg partnera 
u odnosu na jugoslavenski plijen, ali su nastavljali s izjavama da će Talijani 
vršiti glavni politički utjecaj u Hrvatskoj.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_22.htm"><b>Prethodni dokument</b></a></TD>
<TD><a href="40_24.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

