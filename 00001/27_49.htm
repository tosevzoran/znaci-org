<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_48.htm"><b>Prethodni dokument</b></a></TD>
<TD><a href="27_50.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote0" style="margin-top:0mm;margin-right:0mm;margin-bottom:0mm;
margin-left:87.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark49"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext3Italic6">KUĆA 
BEZ MALTER</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext3Italic6">A</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">&nbsp;<o:p>
</o:p>
</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Sunce je već ogrijalo vrhove Prenja kada emo 
stigli kod šumarske kuće u uvali Boračkog jezera. Topovske granate su padale 
za nama, u neposrednoj blizini, po ivicama prevoja ispred jezera.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Usku dolinu oko Boračkog 
jezera punile su kolone naših jedinica, koje su izvirale od Neretve. Nismo 
znali tačno gde se nalaze četnici. Nas je to veče čekao put preko Glavatičeva 
prema Kalinoviku.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naša brigada je 
stavljena pod komandu 2. divizije i u njenom sastavu će operisati u daljem 
nadiranju prema Hercegovini.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Štab bataljona je već 
dobio orijentacioni zadatak. Odlučeno je da se pomerimo napred, u obližnju šumu 
ispred sela Čičeva. To je zgodno mesto da se sklonimo od vrlo aktivne 
avijacije, a ujedno i da osmatramo pravac prema Čičevu i Glavatičevu.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Leškarimo i odmaramo. 
Drugovi koji ne spavaju okupljeni u grupe ispred bukava, razgovaraju i 
obnavljaju doživljaje sa Repovaca, Ivan-sedla i sa marša prema Bugojnu i 
natrag. Takođe i dva dana provedena u dolini Neretve bili su puni doživljaja i 
tegoba. Sve je to danas za nama, najteže smo preživeli, pa su naši razgovori 
praćeni međusobnim zadirkivanjem i šalom. Između ostalog, meni je ostao u sećanju 
jedan dijalog između Radoša Nenadovića i Dragutina Lutovca.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Dragutin se raspričao 
kako mu se mnogo svidela dolina Boračkog jezera i u šali reče:</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ako živ ostanem 
tražiću da poslije rata ovde napravim kuću!</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Radoš se nasmeja na 
njegov račun:</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ništa ne brini! Možda 
ćemo ti je još večeras sazidati, i to bez maltera!</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U prvi suton izvršen 
je pokret.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Patrole su naišle na 
četničku zasedu. Prva i 2. četa su se razvile za borbu i pošle napred, a 3. 
četa je zastala ispod brda, na čijem se platou nalazilo selo. Nije dugo 
potrajalo dok su se čete sukobile sa jačim četničkim snagama u selu. 
Detonacije bombi i gusti rafali puškomitraljeza, pomešani s vikom, počeše da 
se razležu u talasima niz dolinu. U gustoj, paklenoj vatri, koja je trajala 
skoro jedan sat, neko je dozivao:</span></p>
<p class="Footnote7" style="margin-top:0mm;margin-right:11.0pt;margin-bottom:
0mm;margin-left:0mm;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Alo, alo, je li 
tamo Strado Bojović. Alo, je li tamo Mirko Novović?</span></p>
<p class="Footnote7" style="margin-top:0mm;margin-right:11.0pt;margin-bottom:
0mm;margin-left:0mm;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">To je, kako smo kasnije 
saznali, dozivao Aco Bojović, brat Stradov, koga su četnici naterali da ide sa 
njima.</span></p>
<p class="Footnote7" style="margin-top:0mm;margin-right:11.0pt;margin-bottom:
0mm;margin-left:0mm;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle jednog sata borba 
se skoro na čitavom frontu </span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;mso-fareast-language:
SR-CYR" class="Footnote2">stišala</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:SR-CYR" class="Footnote2">.</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Četnici su proterani iz sela. Samo se povremeno <sub>Č</sub>uo još po koji 
rafal iz mitraljeza.</span></p>
<p class="Footnote7" style="margin-top:0mm;margin-right:11.0pt;margin-bottom:
0mm;margin-left:0mm;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Štab bataljona je 
naredio 3. četi da uputi jedan ojačan vod prema okomitim grebenima iznad sela 
— tuda su odstupali četnici — da ispita i zauzme taj položaj i obezbedi 
odmor 1. i 2. četi, koje su učestvovale u akciji.</span></p>
<p class="Footnote7" style="margin-top:0mm;margin-right:11.0pt;margin-bottom:
0mm;margin-left:0mm;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na grebene je trebalo 
stići prije svitanja. Četa je u tišini prošla kroz selo i počela se peti uz 
okomito brdo, prošarano retkim žbunjem i ponekom starom bukvom. Sitno kamenje 
beži ispod nogu. Od polovine brda smo morali ići pretežno na rukama i 
kolenima.</span></p>
<p class="Footnote7" style="margin-top:0mm;margin-right:11.0pt;margin-bottom:
0mm;margin-left:0mm;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kada smo stigli pod sam 
vrh, pred nama su se isprečile visoke stene. Peli smo se polako, jedan po 
jedan, vodotočinama između stijena, i zadržavali se na samoj ivici grebena. 
Ispred nas se prostirala visoravan sa mnogo vrtača. Neposredno iza grebena, u 
povećoj vrtači, oko dogorelih vatara spavali su četnici. Mogli smo lepo da 
vidimo kako se pojedinci, sanjivi, primiču dogoreloj vatri, da bi se zagrijali.</span></p>
<p class="Footnote7" style="margin-top:0mm;margin-right:11.0pt;margin-bottom:
0mm;margin-left:0mm;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Vod se rasporedio po 
grebenu, na širini od kojih 50 m. Na prvi rafal Raštegorčevog &quot;šarca&quot; 
jednovremeno su zašištale bombe. Rafali puškomitraljeza zaštektali su po 
gomilama četnika koji su, iznenađeni, ustajali i bežali glavom bez obzira. 
Prvi blesak dana je doneo neobičnu sliku. Pred nama se na visoravni zatalasala 
rulja od nekoliko stotina četnika. U logoru su ostavili više od deset 
&quot;breda&quot; i puškomitraljeza. Ostavili su i osam minobacača, koje smo 
odmah iskoristili. Nije bilo po•trebno da se mnogo nišani; četnici su ličili 
na stado ovaca u bekstvu. Na našem položaju je nastala radost. Bezmalo, svaki 
je borac imao mitraljez ili puškomitraljez. &lt; Municije je bilo dosta, nju 
nije trebalo štedeti. Pošto smo ovladali celim platoom iznad kose, pošli smo 
u poteru za četnicima, na nekih 200 metara iza ivice grebena. Tu smo se 
zaustavili i vodili borbu još jedan sat. Kada je sunce obaejalo greben. pred 
nama se na visoravni čuo piskav glas: &quot;Prva Nevesinjska brigada, napred! 
Prva Nikšićka brigada, napred! Druga Bjelopoljska brigada napred!&quot; </span><span lang="SR-CYR" style="mso-ansi-font-size:10.5pt;
font-family:&quot;Times New Roman&quot;;mso-fareast-language:SR-CYR;font-weight:normal" class="HeaderorfooterItalic">Nabrojao</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
je</span><span lang="SR-CYR" style="font-size:12.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterItalic"> 
</span><span lang="SR-CYR" style="mso-ansi-font-size:10.5pt;
font-family:&quot;Times New Roman&quot;;mso-fareast-language:SR-CYR;font-weight:normal" class="HeaderorfooterItalic">još</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
nekoliko njih. Pred nama se nalazila već sređena gomila četnika, koja je 
osetila da nas nema mnogo, pa je pošla u napad.</span></p>
<p class="Footnote7" style="margin:0mm;margin-bottom:.0001pt;text-align:justify;
text-indent:25.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Naš 
je položaj ličio na malo ostrvo na koje se po komandi sručuju talasi kuršuma 
iz nekoliko hiljada pušaka i automata. Rulja je krenula prema nama. Plato oko 
nas počeo je prosto da ključa od vatre. Trebalo je izdržati strašan 
pritisak. Sva naša zaplenjena automatska oružja bila su zaposlena. Tukli smo 
ustalasanu rulju koja je sa svih strana pokušavala da priđe našem položaju.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Komandir čete, Savo Mašković, 
stajao je za jednim panjem, negde po sredini voda i bodrio puškomitraljesce da 
bez predaha tuku. Četnici su se međutim približavali i sve jače 
zapljuskivali naš položaj. Vatra naših automatskih oruđa poče da jenjava. 
Prvo umuknu puškomitraljez Radoša Nenadovića. Radoša je pogodio metak i 
izbio mu iza plećke. Držao je glavu naslonjenu na kundak puškomitraljeza. 
Levo od njega je poginuo i Dragutin Lutovac. Pogođen u grudi, klečao je za 
bredom koju smo bili zaplenili, držeći se grčevito za ručice. Desno od Radoša 
poginuo je i mali Moša — Radoš Duković, i Miše Blaž. Mileva Šćepanović 
je bila u nedoumici kako će previti Sava Maškovića, jer on nije hteo da se 
skloni, iako mu je ruka uveliko krvarila. Bio je jako uznemiren. Videvši da ne 
možemo zadržati položaj, jer nam se masa četnika već primakla na 100 m, i 
to sa svih strana, naredio je da se postepeno povlačimo. Četnike na desnom 
krilu je šarcem još zadržavao Ante Raštegorac, levo je Janko Ćirović, 
pored Voja Rajičevića. Njih dvojica treba da onemoguće četnicima da ovladaju 
ivicom brda, jer je tamo jedino bilo mogućno odstupati. Ante i Vojo su se 
postepeno povlačili i držali odstupnicu, dok je ostatak voda išao ka ivici.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Silazak niz greben bio 
je nezgodan. Moralo se skakati po nekoliko metara sa stijena koje su stajale 
okomito prema selu.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na grebenu su poslednji 
ostali Janko Ćirović, Vojo Rajičević i Ante Raštegorac. Ante je odstupio 
kad je ispalio i poslednji rafal iz svog šarca. Tek što smo odstupili iznad 
nas na grebenima su se pojavljivali četnici. Psovali su, vrištali i mahali 
rukama. Kivan na njih, a krivo mu još što smo odstupili, Vojo Rajičević je 
uzeo jednog na nišan na samom grebenu i presekao mu rafalom psovku u grlu. Pao 
je i mrtav se dokotrljao do ispred nas. Drugi se nisu usuđivali posle toga da 
glave pomole iza grebena.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ovaj buran i mučan dan 
urezao mi se u sjećanje naročito po onom zloslutnom proroštvu Radoša 
Nenadovića: Dragutin Lutovac nije imao sreće da na Boračkom jezeru sazida kuću 
posle rata. Sa još dva borca iz čete i sa Radošem ostao je iznad jezera — u 
kući sazidanoj bez maltera.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:
SR-CYR" class="Bodytext3Spacing2pt">Gojko ĐUKIĆ</span></p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_48.htm"><b>Prethodni dokument</b></a></TD>
<TD><a href="27_50.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
