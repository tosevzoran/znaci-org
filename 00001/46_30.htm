<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_29.htm"><b>Prethodni dokument</b></a></TD>
<TD><a href="46_31.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext131" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="mso-fareast-language:HR">Snage 
u napadu i tok borbe</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">U 
napadu na Orljavac učestvovao je samo 4. bataljon 12. brigade, a ostala tri 
bataljona obezbjeđivala su napad od Slavonske Požege, Milivojevaca i Kamenske. 
Napad na Orljavac određen je u 5 sati 26. decembra 1942. Štab Brigade težio 
je da u napadu postigne iznenađenje, s obzirom na božični praznik, koji su 
folksdojčeri proslavljali. Zbog toga je napad određen rano ujutro, kada im je 
opreznost bila najmanja i kada su, uglavnom bili pospani. Od početka svojih 
napada na neprijateljeva uporišta, Brigada je sve napade počinjala prije ponoći, 
a ovo je bio prvi put da je napad bio određen u rano zimsko jutro. Štab 
Brigade u svojim procjenama težio je iznenađenju, što je u cjelini i uspjelo, 
ali, objektivno, i uz nesvesnu pomoć komandanta njemačkog bataljona majora 
Kruzea, koji se nalazio u Slavonskoj Požegi.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a> 
Poslije pet časova žestoke i očajničke borbe sa žilavim neprijateljem, 
Orljavac je oslobođen oko 10 sati prije podne, dok su ostali bataljoni vodili 
izuzetno teške borbe sa dijelovima njemačkog 714. puka, koji je nadirao tokom 
cijelog dana iz Slavonske Požege uz pomoć artiljerije i aviona. Naročito tešku 
borbu, sa obostranim napadima i protivnapadima, vodila je 1. četa 3. bataljona 
na položajima ispred sela Pasikovci.</span><span lang="HR" style="font-size:
12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">U 
borbi za oslobođenje Orljavca uništena je takoreći cjelokupna posada, a 
ubijena su i tri oficira i komandant bataljona kapetan Viktor Slavnić. 
Zarobljeno je jedanaest folksdojčera, zaplijenjeno 59 pušaka, 8 puškomitraljeza, 
5 automata, dva laka minobacača i 25 hiljada metaka. Brigada je imala 12 
poginulih i 17 ranjenih boraca i starješina. Među poginulima nalazio se i 
hrabri politički komesar 1. čete, 4. bataljona, Branko Bjegojević<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:
footnote">[2]</span></sup></a> iz Slavonskog Broda, koji je zajedno sa svojim 
borcima jurišao na njemački štab u centru Orljavca.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Pored 
Branka Bjegojevića, poginula su još četiri borca iz 1. čete: Stojan Stančić 
iz Oljasa, Luka Radivojević iz Milivojevaca, Dragan Vučetić iz Ozdakovaca i 
Joco Lukić iz Šušnjara. Prizor je bio potresan. Sva četvorica bila su hrabri 
bombaši i mitraljesci. Za vrijeme najžešće borbe u centru Orljavca, Stojan 
Stančić bacio je oko petnaest ručnih bombi i sam likvidirao dva najveća 
bunkera.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a> 
Poslije likvidacije tih bunkera, jedna manja grupa od 5 do 10 vojnika, videći 
da je opkoljena, pokušala je da se probije u pravcu rijeke Orljave. Zamjenik 
komandanta brigade Radojica Nenezić, pošao je sam prema obali Orljave da bi ih 
likvidirao, ali su ga oni primjetili i sa bliskog odstojanja teško ranili u 
stomak.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Gorčina 
zbog pogibije hrabrih boraca, a pogotovo komesara Branka Bjegojevića, </span><span lang="DE" style="font-size:12.0pt;mso-ansi-language:DE;
mso-fareast-language:DE" class="Bodytext4">pom</span><span lang="HR" style="font-size:12.0pt;mso-fareast-language:DE" class="Bodytext4">ü</span><span lang="DE" style="font-size:12.0pt;mso-ansi-language:DE;
mso-fareast-language:DE" class="Bodytext4">tila</span><span lang="DE" style="font-size:12.0pt;mso-fareast-language:DE" class="Bodytext4"> 
</span><span lang="HR" style="font-size:12.0pt;mso-fareast-language:
HR" class="Bodytext4">je radost pobjede. Tugovali su borci 1. čete, tugovao je 
i čitav 4. bataljon. Usne boraca bile su zgrčene od bola za svojim drugovima, 
ali kasnije čule su se teške psovke ili zakletve da će svi oni, a i sve 
nevine žrtve koje su bačene u bunare u Sloboštini, Kusonjama, Derezi i 
Kometniku - biti osvećene, kao i majka braće Marka i Spasoja Gibanice iz 
Jasenaša, boraca 12. slavonske brigade, koju su ustaše svezale za šljivu i 
zapalile.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Prije 
napada na Orljavac u zapovijesti Štaba Brigade upućen je poziv borcima, 
desetarima, vodnicima, komandirima i političkim komesarima da smjelo jurišaju 
na neprijatelja, kao što su to već pokazali u napadima na Podravsku Slatinu, 
Voćin i Orahovicu. Štab Brigade posebno se obratio borcima 4. bataljona koji 
su većinom iz sela oko Kamenske i Orljavca, da ne štede neprijatelja u ime 
1365 muškaraca, žena i djece koji su strijeljani avgusta 1942. u selu Sloboštini, 
a leševi bačeni u pet seoskih bunara. Zbog toga je i naređeno borcima 4. 
bataljona: »Nema povlačenja dok se neprijateljeva posada u Orljavcu ne 
likvidira!«<sup>202</sup> Napad na Orljavac predstavljao je ključ za dalje 
prodiranje Brigade u Požešku kotlinu, i prema Slavonskoj Požegi.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Polazni 
položaj za napad 4. bataljona i pravci napada za svaku četu pojedinačno, određeni 
su u zapovijesti. Prva četa pod komandom Pere Radivojevića Točka, i političkog 
komesara Branka Bjegojevića Bjege, nastupala je do Brezika, preko sela Podsreća 
i dalje putem do rijeke</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Orljave. 
Prešla je preko drvenog brvna i nastupala između ceste i Orljave i, iz 
pokreta, likvidirala dva bunkera, a potom upala u sam centar Orljavca. Druga četa, 
pod komandom Dmitra Zagorca, i političkog komesara Pere Zečića, nastupala je 
od sela Podsreća do rijeke Orljave, a zatim prešla preko ceste Orljavac - 
Slavonska Požega i izbila južno od Orljavca na k. 322 - Busija. Obuhvatajući 
Orljavac s južne i zapadne strane, četa je krenula u napad. Treća četa, pod 
komandom Dušana Uskokovića, nastupala je pravcem južno od sela Vranića 
poljskim putem od mlina na Orljavi, prešla preko Orljave i ceste Orljavac - 
Kamensko i, u pokretu, likvidirala jedan bunker, a potom upala u centar sela sa 
sjeverne strane. Borci 4. bataljona računali su na posljednji san 
neprijateljske posade. Mraz je štipao po licu i rukama. Tišina i neizvjesnost 
treperila je u zvjezdanom praskozorju. S one druge strane, iz neprijateljevih 
bunkera, nije se ništa čulo. Vladao je hladan muk, tako da su čak i psi ćutali. 
Samo su malobrojne električne sijalice žmirkale u centru Orljavca. Borci 1. čete 
lagano su, gotovo na prstima, gazili po svojim sijenkama, a prsti desne ruke spuštali 
su se prema obaračima puškomitraljeza i pušaka. Napad je počeo sa 20 minuta 
zakašnjenja, kada su sve tri čete koncentrično nadirale prema centru, gdje se 
nalazio čvor neprijateljeve odbrane, a vatrom i pokretom borci su obezbjeđivali 
međusobno sadejstvo.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">U 
nadiranju, borci nisu nailazili na jači otpor sve dok nisu stigli do centra. 
Neprijatelj je bio potpuno iznenađen i zbunjen napadom. Pokušaj neprijatelja 
da protivnapadom zauzmu rovove i kuće, u kojima su se već nalazili borci 1. čete, 
nije im pošao za rukom, jer su dočekani plotunskom vatrom i ručnim bombama 
desetine kojom je komandovao Jakov Bosiočić »Veseli«.<sup>203</sup> Od samog 
početka, napad je imao karakter borbe »prsa u prsa« i u prvom naletu, 
folksdojčeri su bili djelimično razbijeni i onesposobljeni za organizovan 
otpor. U prvom njemačkom protivnapadu ubijeno je 15 vojnika sa komandirom čete. 
Folksdojčeri su žestoko nasrnuli na 1. četu 4. bataljona, a naročito na 
isturenu desetinu Jakova Bosiočića, u kojoj su se isticali borci: Stojan Stančić, 
Luka Radivojević, Dragan Vučetić, Dragan Gašparević, Stevo Stanković i 
Pero Kuprešanin. Oni su odbijali protivnapade ručnim bombama i borbom »prsa u 
prsa«.</span><span lang="HR" style="font-size:12.0pt"> </span><span lang="HR" style="font-size:12.0pt;mso-fareast-language:HR" class="Bodytext4">Dvadeset 
šestog decembra, borac 1. čete Stevo Stanković zaplijenio je oko 8 sati radio 
stanicu, i tada je prekinuta svaka veza Orljavca sa garnizonom u Slavonskoj Požegi, 
kao i sa jedinicama njemačkog 741. puka. Obruč oko neprijatelja bio je potpuno 
zatvoren i njihov pokušaj da se probiju bio je bezuspješan. Ispred položaja 
1. i 2. čete, neprijateljevi vojnici ležali su pokošeni u gomilama. Ipak, 
jedna grupa uspjela je da se provuče, koristeći se kućama kao zaklonima, ali 
je dočekana snažnom vatrom i kompletno pokošena iz puškomitraljeza Luke 
Radivojevića i Dragana Gašparevića, zvanog Guja. Ponovljeni pokušaj folksdojčera 
da se probiju u pravcu Orljave i dalje prema Milivojevcima, bio je, takođe, 
bezuspješan, jer su prethodno svi izginuli. Do dramatične situacije došlo je 
kada se Lazo Draganić,<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character:footnote">[4]</span></sup></a> 
seljak iz Podsreća, uhvatio u koštac s jednim folksdojčerom atletske građe. 
Borio se s njim desetinu minuta, jer mu je Švaba zubima uhvatio palac desne 
ruke. Lazu je oblio znoj od oštrog bola, ali je posljednjim naporom uspio da kažiprst 
lijeve ruke zabije u švabino oko i tako ga savladao. Hrabri i požrtvovani 
seljak Laza Draganić pohvaljen je od Štaba Brigade. Borbeni moral ove posade 
dijelova Ajnzacštafel bataljona »Princ </span><span lang="DE" style="font-size:12.0pt;mso-ansi-language:DE;mso-fareast-language:DE" class="Bodytext4">Eugen</span><span lang="HR" style="font-size:12.0pt;mso-fareast-language:
DE" class="Bodytext4">«, </span><span lang="HR" style="font-size:12.0pt;
mso-fareast-language:HR" class="Bodytext4">sudeči prema njihovom žilavom i očajničkom 
otporu, bio je na velikoj visini. Folksdojčeri su bili fizički razvijeni, vrlo 
hrabri, disciplinovani i fanatično oduševljeni hitlerovci. Porijeklom su bili 
iz istočne Slavonije: Osijeka, Đakova, Vukovara i Šida.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Oko 
9 sati prije podne, kada je poginuo njihov komandant kapetan Viktor Slavnić, 
svaki dalji pokušaj pružanja otpora bio je beznadežan. </span><span lang="HR" style="font-size:12.0pt;mso-fareast-language:
HR" class="BodytextSpacing3pt2">Ul1</span><span lang="HR" style="font-size:12.0pt;
mso-fareast-language:HR" class="Bodytext4"> sati komandant 4. bataljona, Dako 
Puač, raportirao je komandantu brigade Vicku Antiću: »Druže 
komandante,Orljavac je oslobođen!« Usled teških gubitaka Folksdojčerskog 
bataljona u Orljavcu, oko 12 njih u očajanju i strahu, sakrilo se u okolne živice 
gdje su ostali neprimjećeni sve do mraka, kada su u Orljavac ušli vojnici 
Vermahta iz njemačkog 741. puka. Zbog pretrpljenog straha i psihičkog stresa, 
folksdojčeri su izjavili da je u napadu na Orljavac bilo dvostruko više 
partizana od stvarnog broja, i da je svaki četvrti bio naoružan puškomitraljezom.<a style="mso-footnote-id:ftn5" href="#_ftn5" name="_ftnref5" title><sup><span style="mso-special-character:
footnote">[5]</span></sup></a> Jedan od njih je izjavio da je za vrijeme borbe 
posmatrao jednog partizanskog borca koji je bacio oko dvadeset ručnih bombi. Ta 
izjava bila je približno tačna, a radilo se, zaista, o neustrašivom borcu i 
popularnom bombašu Stojanu Stančiću, iz Oljasa, koga smo već pomenuli u ovoj 
borbi.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR" class="Bodytext4">Napadom 
na Orljavac Štab Brigade je umješno rukovodio, a isto tako i hrabri borci 4. 
bataljona lavovski su se borili s okorjelim hitlerovcima. Međutim, ne može se 
zaobići ni činjenica da je našem uspjelom iznenađenju u napadu na Orljavac, 
doprinio sa svoje strane i komandant njemačkog bataljona, major Kruze, koji se 
nalazio u Slavonskoj Požegi.<a style="mso-footnote-id:ftn6" href="#_ftn6" name="_ftnref6" title><sup><span style="mso-special-character:footnote">[6]</span></sup></a> 
Kruze je 25. decembra 1942. u 21,30 sati naredio kapetanu Viktoru Slavniću da 
posada u Orljavcu bude spremna za pokret u 22 sata iste večeri. Veći dio je 
zbog toga bio povučen iz bunkera i rovova, a ostavljena su samo dežurna oružja 
i ojačane straže. U 22 sata Slavnić se javio majoru Kruzeu i zamolio ga da 
pokret odloži za nekoliko sati zbog iskrslih poteškoća u vezi s 
organizovanjem marševske kolone. Komandant Slavnić je uspio tek oko 4 sata 26. 
decembra da formira kolonu za pokret, koja se sastojala od 2 kamiona i 22 zaprežnih 
kola.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext131" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;mso-fareast-language:HR;font-style:normal;mso-bidi-font-style:
italic" class="Bodytext4">Realna je pretpostavka da je upravo ta okolnost olakšala 
napad 4. bataljona i omogućila relativno brzu likvidaciju posade u Orljavcu.</span><span lang="HR" style="font-size:12.0pt;font-style:normal;mso-bidi-font-style:italic"> 
<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title></a><span class="Footnote0"><i><span lang="HR" style="mso-fareast-language:HR">Arhiv 
    VII, Na, k. 40-H, </span><span lang="DE" style="mso-ansi-language:DE;mso-fareast-language:
DE">reg. </span><span lang="HR" style="mso-fareast-language:HR">br. 12/4.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><span class="Footnote6pt21"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[2]</span></i></span></a><span class="Footnote0"><i><span lang="HR" style="mso-fareast-language:HR"> 
    Branko Bjegojević, rođen 1922. u Slavonskom Brodu. Zbog komunističke 
    političke aktivnosti bio je izbačen iz Brodske gimnazije. Dva puta je hapšen 
    od ustaša i oba puta pobjegao. Izrazito hrabar, dinamičan i omiljen među 
    borcima. Bio je obdaren natprosječnom inteligencijom. Sve događaje, drame, 
    sukobe i rasplete gomilao je u sebi i svjesno odabirao važno od nevažnog, 
    i od pojedinosti gradio istinu koja je nadahnjivala. Njegov bistri um 
    sjedinjavao je fantaziju sa realnom stvarnošću pri analizi događaja i 
    ljudskih karaktera, a u pronalaženju novih metoda političkog rada, bio je 
    nenadmašan. Bio je beskompromisno odan pokretu i revoluciji i jedan od 
    najboljih komesara četa u 12. slavonskoj brigadi.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title><span class="Footnote6pt21"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[3]</span></i></span></a><span class="Footnote0"><i><span lang="HR" style="mso-fareast-language:HR"> 
    Prema kazivanju </span><span lang="DE" style="mso-ansi-language:DE;mso-fareast-language:DE">Steve</span><span lang="DE" style="mso-fareast-language:DE"> 
    </span><span lang="HR" style="mso-fareast-language:HR">Stankovića, Pere 
    Kuprešanina i Bogdana Gašparevića, koji su bili borci 1. čete 4. 
    bataljona u napadu na Orljavac.</span></i></span><i><span lang="HR"><o:p>
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span class="Footnote6pt23"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[3]</span></i></span><span lang="HR" style="font-size:10.0pt;mso-bidi-font-size:
12.0pt;mso-fareast-language:HR;mso-bidi-font-style:italic" class="Footnote10pt"> 
    u</span><span class="Footnote0"><i><span lang="HR" style="mso-fareast-language:HR"> 
    NOVJ od 1942. Bio je borac, puškomitraljezac, desetar, komandir voda i čete, 
    komandant bataljona u 21. slavonskoj brigadi. Poginuo je 28. novembra 1943. 
    u okolini Bjelovara.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title></a><span class="Footnote0"><i><span lang="HR" style="mso-fareast-language:HR">Bio 
    je aktivni saradnik NOP-a i otac Milana Draganića, borca 1. čete 4. 
    bataljona 12. brigade koji je učestvovao u napadu na Orljavac.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn5">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn5" href="#_ftnref5" name="_ftn5" title><span class="Footnote0"><i><span style="mso-special-character: footnote; mso-fareast-language: HR" lang="HR">[5]</span></i></span></a><span class="Footnote0"><i><span lang="HR" style="mso-fareast-language:HR"> 
    Arhiv VII, Na, k. 40-H, </span><span lang="DE" style="mso-ansi-language:DE;mso-fareast-language:DE">reg. 
    </span><span lang="HR" style="mso-fareast-language:HR">br. 12/4.</span></i></span><i><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn6">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn6" href="#_ftnref6" name="_ftn6" title><span class="Footnote60"><i><span style="mso-special-character: footnote; font-size: 10.0pt; mso-bidi-font-size: 12.0pt; mso-fareast-language: HR" lang="HR">[6]</span></i></span></a><span class="Footnote60"><i><span lang="HR" style="font-size:10.0pt;mso-bidi-font-size:
12.0pt;mso-fareast-language:HR"> Isto.</span></i></span><i><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_29.htm"><b>Prethodni dokument</b></a></TD>
<TD><a href="46_31.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

