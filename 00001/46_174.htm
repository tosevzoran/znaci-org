<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_173.htm"><b>Prethodni dokument</b></a></TD>
<TD><a href="46_175.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading231" style="text-align: justify; line-height: normal; mso-pagination: widow-orphan lines-together; page-break-after: avoid; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><a name="bookmark136"><span lang="HR" style="mso-fareast-language:HR" class="Heading230">Prva  
i druga faza napada na uporište u Našicama</span></a></p> 
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">&nbsp;<o:p>
</o:p> 
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Nakon  
završene likvidacije njemačke posade i oslobođenja Markovca, 12. proleterska  
određena je u korpusnu rezervu. Napad na Našice počeo je u 7 sati, 18.  
oktobra, a u napadu su učestvovale 16. i 18. brigada 40. slavonske divizije.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">S  
obzirom na to da ni poslije 48 sati žestoke borbe nije savladana spoljnja  
odbrana neprijatelja na pravcu dejstva 16. brigade, Štab Korpusa odlučio je da  
smjeni 16. brigadu a da na njeno mjesto uvede 12. proletersku brigadu.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Nakon  
što je izvršena smjena između 16. i 12. proleterske brigade, pristupilo se  
organizaciji napada. Sa 2 bataljona u prvom i jednim bataljonom u drugom ešelonu  
u 05 sati 20. novembra 1944. godine 12. proleterska je počela žestok okršaj  
sa neprijateljem i do 7 sati prije podne probila spoljnju odbranu i ovladala  
prvom linijom. U toku 20. novembra vođena je ogorčena borba za drugu liniju  
neprijateljeve odbrane. Oslonjeni na veći broj armirano-betonskih bunkera i  
prelaženjem u protivnapad, njemački vojnici su se očajnički branili. U toku  
borbe oni su se svestrano koristili stečenim iskustvom i ratnim lukavstvima sa  
istočnog i drugih frontova Evrope. Do mraka je djelimično savladana i druga  
linija neprijateljeve odbrane u zahvatu glavne ulice, koja je po dubini imala više  
armirano-betonskih bunkera i otpornih tačaka. Zbog snažnih protivnapada  
neprijatelja, kao i fizičke zamorenosti, borci 1, 2. i 4. bataljona bili su  
prisiljeni da se privremeno povuku za nešto više od 100 metara. Tad je poginuo  
neustrašivi diverzant iz Podgorača i Markovca, </span><span style="font-size:12.0pt; 
mso-ansi-language:EN-US" class="Bodytext30">Milan</span><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:HR" class="Bodytext30">Gredeljević.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Pored  
njega poginuo je i politički komesar 4. bataljona 12. proleterske NOU brigade  
Franjo Hemetek Lovac, iz Novske. Žestoka borba sa Nijemcima nastavila se noću.  
Najžešća, i do tada nepoznata ulična borba za svaku stopu zemlje, za svaki  
kvadratni metar prostora, za svaku kuću, ulicu, i raskrsnicu, vodila se 21. i  
22. novembra u Našicama. Prema iskazima učesnika borbe i svjedočenju očevidaca,  
može se reći da su borci i starješine 12. proleterske NOU brigade nadmašili  
sami sebe, jer su činili čuda od junaštva i natjecali se u taktičkim vještinama  
i ratnim lukavstvima. U upotrebi ručnih bombi i eksploziva, u ratnoj vještini  
i nadmetanju sa njemačkim vojnicima, borci i starješine 12. proleterske NOU  
brigade ostaće zapamćeni u istoriji NOR-a Slavonije. Pored organizovanog i vještog  
vođenja jedinica, bilo je i spontanih juriša od pojedinaca, desetina i vodova.  
To je bio novi kvalitet u napadu na neprijateljevo uporište u naseljenom  
mjestu, gdje je inicijativa boraca i nižih starješina došla do masovnog i  
punog izražaja. U Našicama su borci i starješine masovno primjenili  
prodiranje kroz otvore načinjene eksplozivom u zidovima stambenih i javnih  
zgrada da bi iz pozadine napali i likvidirali armirano-betonske bunkere radi  
sprečavanja vlastitih žrtava. U napadu na neprijateljeve bunkere, svaka četa  
je organizovala najmanje po 3, a neke i više borbenih grupa naoružanih puškomitraljezima,  
mitraljezima, protivtenkovskim topovima »džon bulima« (ručni raketni bacač),  
ručnim bombama i po nekoliko kilograma eksploziva u pakovanju od 500 grama do  
kilograma. Komandant 12. slavonske divizije </span><span style="font-size:12.0pt;mso-ansi-language:EN-US" class="Bodytext30">Milan</span><span style="font-size:12.0pt" class="Bodytext30">  
</span><span lang="HR" style="font-size:12.0pt;mso-fareast-language:
HR" class="Bodytext30">Stanivuković, komandanti bataljona Đoko Čanaglić,  
Luka Krajinović, Mirko Pavković, Stevan Gavrilović i politički komesar  
Brigade Jovan Kokot, učesnici u uličnim borbama u Našicama, vidjeli su iz  
neposredne blizine golim okom kako, pod naletom borbenih grupa, padaju  
armirano-betonski bunkeri jedan za drugim vještinom i brzinom do tada  
nepoznatom.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Pod  
zaštitom artiljerijske vatre borci su puzali prema bunkerima, prkoseći njemačkim  
vojnicima i njihovoj mitraljeskoj vatri. Pa, ipak, u likvidaciji bunkera glavnu  
ulogu odigrali su borci koji su, uz stručnu pomoć diverzanata, bacili  
eksploziv na bunkere. Razorna snaga eksploziva imala je veći učinak i od  
topova i haubice 155 mm. Njemački vojnici, koji su slučajno preživjeli, bili  
su smrtno uplašeni, bježali su u paničnom strahu, ne shvatajući o kakvom se  
moćnom i razornom oružju radi. Na taj način za 2 dana i 2 noći uništeno je  
i razoreno preko 36 armirano-betonskih bunkera sa njemačkim posadama. Prije početka  
napada na Našice, takav uspjeh nije se mogao pretpostaviti.<a style="mso-footnote-id: 
ftn1" href="#_ftn1" name="_ftnref1" title><sup><span style="mso-special-character:
footnote">[1]</span></sup></a> U vrtlogu najžešće borbe, njemačke rezerve  
pokušale su da protivnapadom zaustave zahuktale slavonske proletere, ali je  
svaki protivnapad bio odbijen bez ostatka, a njemačkoj posadi naneseni teški  
gubici u poginulim i ranjenim. Cijena uspjeha 12. proleterske brigade u Našicama  
nije bila mala. Iz stroja je izbačeno 47 starješina. Od toga 11 komandira četa  
i političkih komesara četa, 18 komandira vodova i 18 političkih delegata  
voda.<a style="mso-footnote-id:
ftn2" href="#_ftn2" name="_ftnref2" title><sup><span style="mso-special-character:
footnote">[2]</span></sup></a> U jurišu na posljednje tačke otpora u centru Našica,  
poginuo je i popularni komandir čete Vaso Radić. Poslije pogibije, u njegovoj  
četi ostala je velika tuga i praznina koja se nije mogla nadoknaditi.</span><span lang="HR" style="font-size: 
12.0pt"><o:p>
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Dok  
je na ulicama Našica ležalo oko 300 njemačkih lješeva, u Pejačevićevom  
dvorcu 150 mrtvih i 450 ranjenih, 12. proleterska je u sadejstvu sa 18. NOU  
brigadom zauzela Našice, sem Pejačevićevog dvorca. Ostatak od oko 250 njemačkih  
vojnika koji su pobjegli u srednjovekovni dvorac, u posljednje i jedino uporište.  
Oko 16,30 sati 22. novembra 1944. Štab 12. proleterske obavjestio je Štab  
Divizije da je Brigada izvršila dobijeni zadatak. Likvidacija neprijateljevih  
bunkera i zauzimanje centra Našica, bio je izričiti zadatak i zahtjev  
komandanta Korpusa od Štaba Brigade.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:footnote">[3]</span></sup></a>  
U predvečerje 22. novembra 1944. bitka za Našice bila je završena. Sve što  
se kasnije događalo, tj. do 24. novembra u zoru, bio je samo izraz tehničke  
inferiornosti i nemoći da se sa oskudnim sredstvima poruše debeli zidovi Pejačevićevog  
dvorca i dovrši agonija dijelova njemačke 2. brigade.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">U  
razbijanju neprijateljevog odbrambenog sistema u Našicama, ne može se osporiti  
glavna uloga 12. proleterske NOU brigade. U likvidaciji oko 36  
armirano-betonskih bunkera i drugih brojnih tačaka otpora u Našicama, sem Pejačevićevog  
dvorca, 12. proleterska brigada ispoljila je najviši stepen taktičke vještine  
i borbenog iskustva, kako u uličnim borbama tako i u borbi prsa u prsa s njemačkim  
vojnicima. Štabovi bataljona, komandiri četa, vodova i desetina, pokazali su  
se kao pravi majstori u poznavanju taktičke vještine, ispoljavanju inicijative  
i u primjenjivanju originalnih taktičkih postupaka. U toku borbe sa njemačkom  
odbranom, ofanzivni duh boraca trajao je 50 sati bez spavanja i odmora. Do danas  
niko nije objasnio od kuda tolika ljudska energija i žrtvovanje, tolika  
upornost i vještina u vođenju borbe u kojoj su, čak, i njemački  
profesionalci, bili nadmašeni, te moralno i vojnički poraženi. Na osnovu  
rezultata postignutih u borbi, može se sa sigurnošću tvrditi da je 12.  
proleterska brigada u Našicama bila na vrhuncu svoje vojničke moći, taktičke  
i borbene zrelosti. To što Pejačevićev dvorac, kao jedina otporna tačka,  
nije likvidiran i poslije tri pokušaja 23. i 24. novembra, ne može se  
pripisati borcima i starješinama 12. proleterske, jer, uzroke treba tražiti na  
drugoj strani.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Prije  
napada na Našice, nije dovoljno analizirana organizacija sistema neprijateljeve  
odbrane, broj i kvalitet armirano-betonskih bunkera, organizacija njegovog  
vatrenog sistema, a posebno taktički značaj Pejačevićevog dvorca. U prvoj  
fazi napada na Našice, 18. i 19/20. novembra 1944. izgubljeno je dragocjeno  
vrijeme, jer, za 48 sati borbe, nije bila probijena prva linija neprijateljeve  
odbrane. Lokaciji Pejačevićevog dvorca, koji je izolovan od stambenih blokova,  
ograđen betonskom i željeznom ogradom, nije poklonjena ona pažnja koju taj  
objekat zaslužuje. Ako se tome doda još i to da je teren oko dvorca bio  
miniran, te zaštićen i kontrolisan sistemom mitraljeske zaprečne vatre, slika  
je još jasnija. Ne treba zaboraviti ni to da je 12. proleterska brigada dok je  
stigla do zidina dvorca, izgubila skoro 50% od svog starješinskog sastava:  
komandira četa, vodova, desetara, političkih delegata i komesara četa. Dok je  
u centru Našica prolazilo vrijeme da se u dvorac prodre dejstvom jedne haubice  
s ograničenim brojem granata, na osiguranju napada od Donjeg Miholjca i Osijeka  
na kanalu Vučica, odigravala se prava ratna i ljudska drama. Neprijatelj je, uz  
podršku tenkova i aviona, jurišao na Osječku, Češku, 4. i 16. brigadu. Cilj  
njegovih juriša bio je da, bez obzira na pretrpljene gubitke, prodre u Našice  
i oslobodi grupu zabarikadiranih njemačkih vojnika u Pejačevićevom dvorcu.  
Jedinice na osiguranju vodile su neprekidne i iscrpljujuće odbrambene borbe  
punih 6 dana i 6 noći. Upornost s kojom je neprijatelj napadao, nije se  
prekidala ni noću, A to se u toku rata rijetko dešavalo, i samo tada, kada je  
u pitanju bila njemačka posada. Nakon povlačenja 2. i 3. bataljona 16.  
slavonske brigade sa osiguranja bez odobrenja pretpostavljene komande, čitav  
sistem odbrane bio je potpuno narušen. Njemačkim tenkovima bio je otvoren put,  
te su oni oko 5 sati, 24. novembra sa 1500 njemačkih vojnika ušli u Našice.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">U  
tom trenutku začelje 12. proleterske brigade povlačilo se iz Našica. Tako se  
završila našička epopeja, koja je trajala punih 150 sati, ili nepunih 7 dana  
i noći. Iako našička operacija nije krunisana likvidacijom Pejačevićevog  
dvorca, u Našicama su stečena dragocjena borbena iskustva. Koliko je god bilo  
veliko junaštvo boraca u likvidaciji njemačkih bunkera, još veću upornost i  
junaštvo ispoljili su borci i starješine u borbi sa njemačkim tenkovima i pješadijom  
na prilazima Našicama. U tim borbama njemačkoj pješadiji i oklopnim  
jedinicama naneseni su teški gubici. Stečena iskustva su raznovrsna i bogata  
po svojim sadržajima, da zaslužuju dublju analizu i izučavanje. Među borcima  
koji su ispoljili retke primjere junaštva, požrtvovanja i borbene vještine,  
nije lako naći najboljeg pojedinca, jer su svi bili jednako hrabri, jednako vješti  
i jednako prvi i najbolji. Međutim, ne može se biti hrabriji od Milana  
Gredeljevića, komandira Diverzantske čete, Ostoje Filipovića, Ivana Moslavca,  
Joce Šljubure, Dušana Marelja, Stojana Prodanovića, Stevana Gavrilovića,  
Vlade Vukovića, Dušana Kneževića, Svetomira Jovanovića, Rade Crnobrnje, Živojina  
Nićivojevića, </span><span lang="DE" style="font-size:12.0pt;mso-ansi-language:DE; 
mso-fareast-language:DE" class="Bodytext30">Steve</span><span lang="DE" style="font-size:12.0pt;mso-fareast-language:DE" class="Bodytext30"> 
</span><span lang="HR" style="font-size:12.0pt;mso-fareast-language:
HR" class="Bodytext30">Jagodića, </span><span style="font-size:12.0pt; 
mso-ansi-language:EN-US" class="Bodytext30">Laze</span><span style="font-size:12.0pt" class="Bodytext30"> 
</span><span lang="HR" style="font-size:12.0pt;mso-fareast-language:HR" class="Bodytext30">Borovčanina,  
Rajka Obradovića, Nikole Budića, Milana Gavrića, Ivice Baziljevića,</span><span lang="HR" style="font-size:12.0pt">  
</span><span lang="HR" style="font-size:12.0pt;mso-fareast-language:HR" class="Bodytext30">Veljka  
Lukeča, Andrije Grudanića, Pavla Zakšeka. U toku borbe Zakšek<a style="mso-footnote-id:ftn4" href="#_ftn4" name="_ftnref4" title><sup><span style="mso-special-character: 
footnote">[4]</span></sup></a> se privukao bunkerima preko brisanog prostora, a  
zatim je bacio jednu za drugom 50 ručnih bombi i potpuno sam zauzeo tri  
armirano-betonska bunkera. Joco Šljubura, komandir 1. čete u 3. bataljonu, tri  
puta je predvodio četu u jurišu, i tom prilikom bio ranjen. Luka Krajinović,  
komandir 1. čete 1. bataljona, Vojin Kapelac, komandir 3. čete, 3. bataljona,  
Dušan Marelj, komandir 2. čete 3. bataljona bili su, takođe, ranjeni u jurišu  
na neprijateljeve bunkere.</span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Ovom  
broju istaknutih boraca i starješina treba dodati i stotine drugih, koji su  
prkosili smrti i Nijemcima. Grupa od 20 beogradskih skojevaca, koja je u 12.  
proletersku brigadu došla u septembru 1944. isticala se u jurišima na bunkere.  
To su bili: Milutin Radisavljević, borac visokog rasta koji se u borbi nikada  
nije saginjao. U Našicama je predvodio grupu bombaša i diverzanata. Beogradski  
skojevci, bivši zatočenici logora smrti na Banjici, imali su svoj veliki dan u  
Našicama. Oni su svi do jednog željeli da osvete banjičke žrtve, masovna  
strijeljanja na Jajincima, žrtve na Sajmištu i sve one koji su u ruševinama  
bombardovanog Beograda poginuli 6. aprila 1941. U grupi beogradskih skojevaca,  
pored Milutina Radisavljevića, isticali su se još i Svetomir Jovanović,  
Miodrag Gatalica, Ljubiša Krunić i drugi.</span><span lang="HR" style="font-size:12.0pt"><o:p> 
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><i><sup><span style="mso-special-character: footnote; mso-fareast-language: HR" lang="HR">[1]</span></sup></i></a><i><span lang="HR" style="mso-fareast-language:HR">)  
    Do napada na Našice nije se pouzdano znalo da su borci pronikli u sopstvenu  
    psihu, u svoje i borbene postupke svojih drugova. U Našicama su to potpuno  
    potvrdili. Ideju o upotrebi eksploziva lansirao je još 1943. Josip Antolović,  
    tadašnji komandant 12. brigade. Međutim, tu taktičku novinu tek u  
    Markovcu i u Našicama borci 12. proleterske uspjeli su masovno da primjene  
    i usavrše.</span><span lang="HR"><o:p> 
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><i><sup><span style="mso-special-character: footnote; mso-fareast-language: HR" lang="HR">[2]</span></sup></i></a><i><span lang="HR" style="mso-fareast-language:HR">) 
    Zbornik ..., tom V, knj. 36, dok. 102.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title><i><sup><span style="mso-special-character: footnote; mso-fareast-language: HR" lang="HR">[3]</span></sup></i></a><i><span lang="HR" style="mso-fareast-language:HR">)  
    Komandant 6. udarnog korpusa, pukovnik Mato Jerković izričito je zahtjevao  
    od Štaba 12. proleterske brigade da slomi neprijateljevu odbranu i zauzme  
    centar Našica. To je bio njen isključivi zadatak.</span><span lang="HR"><o:p> 
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title><span class="Footnote6pt20"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[4]</span></i></span></a><i><span lang="HR" style="mso-fareast-language:HR"> 
    pavle Zakšek, borac 2. čete 4. bataljona 12. proleterske slavonske NOU  
    brigade.</span><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_173.htm"><b>Prethodni dokument</b></a></TD>
<TD><a href="46_175.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>

