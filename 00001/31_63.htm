<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_62.htm"><b>Prethodni dokument</b></a></TD>
<TD><a href="31_64.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="EN-GB" style="font-size:10.0pt;mso-bidi-font-size:11.0pt">SA</span><span lang="EN-GB" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="EN-GB" style="font-size:10.0pt;mso-bidi-font-size:
11.0pt">MLADIM</span><span lang="EN-GB" style="font-size:10.0pt;
mso-bidi-font-size:11.0pt;mso-ansi-language:HR"> </span><span lang="EN-GB" style="font-size:10.0pt;mso-bidi-font-size:11.0pt">BOLNI</span><span lang="HR" style="font-size:10.0pt;mso-bidi-font-size:11.0pt;mso-ansi-language:
HR">Č</span><span lang="EN-GB" style="font-size:10.0pt;mso-bidi-font-size:
11.0pt">ARKAMA</span><span lang="EN-GB" style="font-size:10.0pt;
mso-bidi-font-size:11.0pt;mso-ansi-language:HR"> </span><span lang="EN-GB" style="font-size:10.0pt;mso-bidi-font-size:11.0pt">NA</span><span lang="EN-GB" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="EN-GB" style="font-size:10.0pt;mso-bidi-font-size:
11.0pt">BORA</span><span lang="HR" style="font-size:10.0pt;mso-bidi-font-size:
11.0pt;mso-ansi-language:HR">Č</span><span lang="EN-GB" style="font-size:
10.0pt;mso-bidi-font-size:11.0pt">KOM</span><span lang="EN-GB" style="font-size:10.0pt;mso-bidi-font-size:11.0pt;mso-ansi-language:HR"> 
</span><span lang="EN-GB" style="font-size:10.0pt;mso-bidi-font-size:11.0pt">JEZERU</span><span lang="HR" style="font-size:10.0pt;mso-bidi-font-size:12.0pt;mso-ansi-language:
HR"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:16.0pt;line-height:
91%"><span lang="DE" style="mso-ansi-language:DE">Na</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Bora</span><span lang="HR" style="mso-ansi-language:HR">č</span><span lang="DE" style="mso-ansi-language:DE">kom</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">jezeru</span><span lang="HR" style="mso-ansi-language:HR"> 
(</span><span lang="DE" style="mso-ansi-language:
DE">u</span><span lang="DE" style="mso-ansi-language:HR"> </span><span lang="DE" style="mso-ansi-language:DE">selu</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">Borci</span><span lang="HR" style="mso-ansi-language:HR">) 
</span><span lang="DE" style="mso-ansi-language:
DE">zaustavio</span><span lang="DE" style="mso-ansi-language:HR"> </span><span lang="DE" style="mso-ansi-language:DE">se</span><span lang="HR" style="mso-ansi-language:
HR"> 22. 3. 43.<span style="mso-spacerun: yes">&nbsp; </span>4.</span><span lang="DE" style="mso-ansi-language:DE">bataljon</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">posle</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">bitke</span><span lang="DE" style="mso-ansi-language:HR"> </span><span lang="DE" style="mso-ansi-language:DE">na</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">Neretvi</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">ali</span><span lang="DE" style="mso-ansi-language:HR"> </span><span lang="DE" style="mso-ansi-language:DE">niko</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">od</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">nas</span><span lang="DE" style="mso-ansi-language:HR"> </span><span lang="DE" style="mso-ansi-language:DE">nije</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">osetio</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">ni</span><span lang="DE" style="mso-ansi-language:HR"> </span><span lang="DE" style="mso-ansi-language:DE">lepote</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">njegove</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">zelenkastoplave</span><span lang="DE" style="mso-ansi-language:HR"> </span><span lang="DE" style="mso-ansi-language:DE">vode</span><span lang="HR" style="mso-ansi-language:
HR">, </span><span lang="DE" style="mso-ansi-language:DE">ni</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">ti</span><span lang="HR" style="mso-ansi-language:HR">š</span><span lang="DE" style="mso-ansi-language:DE">inu</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">prirode</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">koja</span><span lang="DE" style="mso-ansi-language:HR"> </span><span lang="DE" style="mso-ansi-language:DE">smiruje</span><span lang="HR" style="mso-ansi-language:HR">. 
</span><span lang="EN-GB">Umorni smo do otupelosti, a naša brigada je zaštitnica 
Operativne grupe i Centralne bolnice. </span><span lang="DE" style="mso-ansi-language:DE">Moramo 
biti spremni da u svakom momentu zaštitimo ranjenike.<o:p>
</o:p>
</span></p>
<p class="MsoNormal" style="text-indent:16.0pt;line-height:91%"><span lang="DE" style="mso-ansi-language:DE">Pojam 
ranjenik postao je neodvojiv od pojma omladinki, od devojaka, čak devojčica 
koje su ih na svojim ramenima prenele kroz sve borbe od Bosanske krajine do Boračkog 
jezera. Nisam mogla da se oslobodim sećanja na Londra, na njegovu besmrtnu 
reportažu: &quot;Moja noga put&quot;, gledajući ovu stvarnost oko mene. Noge 
bolničarki su bili rane i bol, bezbroj koraka po bespuću uništilo je lake 
opanke. A ako ih daljine nisu otele, onda su ih one darivale borcima uz jedva 
primetan, drhtavi osmeh. Ta one su svesne omladinke, one nogu po snegu, vrleti i 
vodi da koračaju i bose! A ramena? I ona su postala plamene rane, splet 
modrine, zgusnute krvi, nažuljane kosti. Rukunice su surovo upisali svaki 
kilogram, svaki korak u mlado meso.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Devojke su svoje 
bolove nosile s osmehom. Nije trebalo da ranjenici osete da su teški, da je 
potrebno samoodricanje i užasan napor volje da bi se koračalo. Njima, 
ranjenicima, poslužile su i devojačke košulje i rekle. Istina, isečene noževima, 
nisu postale baš prvoklasni zavoji, ali su za nevolju mogli da posluže. Bez veša, 
na mrazu, bilo je hladno u mračnim noćima i zorama, ali se moralo izdržati. </span><span lang="DE" style="mso-ansi-language:DE">Teže 
je bilo bez marama. </span><span lang="EN-GB">Devojke bez marama? Ali... Pa i 
marame su morale biti date ranjenicima, da se pričvrste izlomljene ruke, makar 
bilo i stidno stajati pred ljudima gole glave.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Ranjenike 
je na putu lečila odanost omladinki, njihovi divni, jedva vidljivi osmesi koji 
se prelivaju u brigu. Zadatak mora biti izvršen — to je sve čemu ti osmesi 
služe.</span></p>
<p class="MsoNormal" style="line-height:91%"><span lang="EN-GB">Sada je desetak 
ovih devojaka, posle reorganizacije Cenralne bolnice, raspoređeno u naš 
bataljon. Došle su među nas, donele su svoje osmehe i svoju skromnost, svoja 
ljupka, devojačka lica. Njihove već iznošene suknje odudarale su od naših čakšira. 
Istina, posle besprekorno duge neprijateljske ofanzive ni mi nismo bile naročito 
elegantne ali smo, bar same sebi, izgledale nekako ratnički. A one, u 
suknjama!?</span></p>
<p class="MsoNormal" style="line-height:91%"><span lang="EN-GB">Neki rukovodioci 
u bataljonu pružili su otpor prihvatanju novih devojaka. Smatrali su da one 
nisu dorasle za boračke jedinice, da će se u borbi poplašiti i nepovoljno 
delovati na operativnost i borbenost jedinica. Politički komesari su njihov 
prijem, pak, pravdali moralnom i političkom obavezom. Na brzinu je organizovan 
sastanak štaba bataljona i komandi četa. Bio je nekako tmuran. Oni koji su i 
dalje davali otpor, predlažu da se omladinke vrate u brigadni sanitet ili 
intendanturu. Politički komesari traže prihvatljivije rešenje u okviru 
bataljona. Počinje duel uveravanja i ubeđivanja.</span></p>
<p class="MsoNormal" style="text-indent:19.0pt;line-height:91%"><span lang="EN-GB">— 
Šta će nam u četama tolike devojke? To više nije vojska nego komora il' 
bolnica. Već imamo tridesetak po četama...</span></p>
<p class="MsoNormal" style="text-indent:19.0pt;line-height:91%"><span lang="EN-GB">— 
Kuda ćeš s njima? Štab brigade ih neće primiti nazad. Još će nas zvati na 
partijsku odgovornost zbog nerazumevanja.</span></p>
<p class="MsoNormal" style="text-indent:19.0pt;line-height:91%"><span lang="EN-GB">— 
Drugovi, moramo ih prihvatiti. I one su pošle u borbu protiv okupatora. To su 
devojke iz naših sela, iz naših porodica.</span></p>
<p class="MsoNormal" style="text-indent:19.0pt;line-height:91%"><span lang="EN-GB">— 
Ali ne moramo odmah s njima u čete, u boračke jedinice...</span></p>
<p class="MsoNormal" style="line-height:91%"><span lang="EN-GB">— Milesa, ti 
ćeš ih najbolje prihvatiti — dolazi kao neki zaključak ove diskusije.</span></p>
<p class="MsoNormal" style="line-height:91%"><span lang="EN-GB">Postignuta je 
saglasnost da se devojke zadrže u bataljonu, ali da se ne raspoređuju odmah po 
četama već da ostanu u radnom vodu. </span><span lang="DE" style="mso-ansi-language:
DE">Neka se priviknu na jedinicu, a treba i da se odenu. Bataljonski referent 
saniteta primio je na sebe brigu da se stara o njima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Dogodilo se nekako prećutno da su u radnom vodu omladinkama u suknjama u 
prvom momentu dodeljeni &quot;ženski&quot; poslovi. Trebalo je pripremiti 
namirnice, kuvati, prati veš, krpiti... Radile su predano, uporno, ali su 
osmesi postajali sve bleđi, tužniji, puni nemog prekora. Nositi ranjenike, 
negovati ih — to je bio zadatak primljen od omladinske organizacije, tamo 
nekih dalekih sela Bosanske krajine. A sada? Nikada, nijedna nije rekla da joj 
je teško, nijedna se nije požalila. Ali su optuživale oči, nemi prekori, 
suknje.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">— 
Možda bi — rekao je jednog dana komesar Jončić — trebalo formirati kurs 
prve pomoći.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Trebalo bi — neodređeno je odgovorio zamenik komesara Ćurgus.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Obojica su gledala negde preko jezera, preko omladinki koje su obavljale 
svoje svakodnevne poslove.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Držati ih i dalje u radnom vodu bilo je nepravično. Ta koliko su puta one, 
neuke, pokazale bezgraničnu hrabrost, koliko su puta pokazale da njima ne treba 
tumačiti etiku borbe i poziva. Odluka je donesena.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kurs je morao biti kratak. Niko nije znao koliko će nam vremena ostati za 
pripreme, za učenje. Na brzinu je napravljen program. Pored sanitetskih 
predavanja predviđeno je nekoliko političkih tema i časova osnovne vojne 
obuke. Mi, predavači jedva smo znali azbuku prve pomoći, nege i higijene. 
Omladinke su jedva znale da čitaju i pišu. Ljubav i volja — to je bila 
sigurna garancija našeg uspeha.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sa koliko je radosti dočekan prvi čas! Teško je bilo naći negde 
ozbiljnije nastavnike i prilježnije učenice. Za sve nas bilo je neshvatljivo 
kako su ove omladinke pratile sve što im je predavano, kako su bile spretne te 
ruke koje su donedavno znale samo za igle za pletenje, preslicu, motiku i vile.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sećanje je zaturilo neke podatke. Nema bataljonskog dnevnika, nema datuma 
kada je kurs počeo sa radom, kada je završen. Sigurno je jedno: bio je kratak 
kao i većina partizanskih kurseva. Ocene? Nema diploma, nema ni pečata, ni 
potpisa. Zna se samo da su u četi 3. krajiške brigade, tu, na Boračkom 
jezeru, stupile nove mlade bolničarke.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Stupajući u borbene jedinice omladinke su donele svoje izbledele suknje i 
duge kike. Čete su ih primile sa radoznalošću, prisno, mada rezervisano u 
pogledu njihove spremnosti za borbu:<o:p>
</o:p>
</span></p>
<p class="MsoNormal" style="text-indent:19.0pt"><span lang="DE" style="mso-ansi-language:
DE">— Joj, vidi je, nema opanke. </span><span lang="EN-GB">Ne može izdržati 
bosa.</span></p>
<p class="MsoNormal" style="line-height:91%"><span lang="EN-GB">— Bojim se, 
pobećiće iz prve borbe, poplašiće se k'o jagnjad.</span></p>
<p class="MsoNormal" style="line-height:91%"><span lang="EN-GB">Ispostavilo se 
da je neko u rancu imao nešto što je ličilo na obuću. Našla se i neka košulja 
i drugo koješta. Nije bilo čakšira, nije bilo oružja, ni sanitetskog 
materijala. Komunisti i skojevci bili su zaduženi da posebno posvete pažnju 
tom prvom prihvatu u jedinicama.</span></p>
<p class="MsoNormal" style="line-height:91%"><span lang="EN-GB">Dvogodišnjicu 
napada na Jugoslaviju dočekali smo u pokretu. Na dan 6. aprila 1943. godine 
brigada je pošla željno očekivano u sastav divizije. </span><span lang="DE" style="mso-ansi-language:DE">Sustigli 
smo je kod Ustikoline. Već nas je čekalo naređenje da krenemo preko Drine. Na 
Kapku smo se sukobili sa Italijanima. Bila je to teška borba za sve jedinice, a 
pogotovu za naš 4. bataljon. Pravo iz skele skoro u trku uletali smo u okršaj. 
Komandiri i komandanti pazili su na sve ali posebno na omladinke, na nove bolničarke. 
Hoće li se uplašiti, hoće li se zbuniti? </span><span lang="EN-GB">To bi bilo 
tako prirodno.</span></p>
<p class="MsoNormal" style="line-height:91%"><span lang="EN-GB">Šta je to 
gonilo ove omladinke u prve borbene redove, šta ih je činilo neustrašivim? Možda 
su htele da pokažu da ih suknje ne čine manje borbenim, da im duge kose ne 
smetaju, da su i bez oružja spremne na krajnje samopožrtvovanje.</span></p>
<p class="MsoNormal" style="line-height:91%"><span lang="EN-GB">— Prvoj četi 
poslati pojačanje za izvlačenje ranjenika — naređivao je komandant.</span></p>
<p class="MsoNormal"><span lang="DE" style="mso-ansi-language:DE">— Pazi, nove 
izvlače ranjenike! Dobro, vrlo dobro.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Bravo devojke — hrabrio ih je Ćurgus. — Samo napred.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">A omladinke! Nepotrebno je bilo naređivati im. Sve su obavljale kao da to 
čine već ko zna koji put.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Prolazili su sati. Neprijateljski otpor je popuštao, a onda je nastupio 
slom. Italijani su bežali, ostavljajući za sobom oružje i opremu. Nama je 
bilo potrebno sve. Za nama su bile četvoromesečne besprekidne borbe od 
Bosanske krajine do Sandžaka, beskrajno teško izvlačenje ranjenika preko Raduše 
i Neretve i stalno u zaštitnici, u teškom kontaktu sa neprijateljem. 
Partizanska zaštitnica skoro nikad nema mogućnosti da pripremi dobre konake, 
da sebi obezbedi dovoljno hrane. </span><span lang="EN-GB">To je uvek bio najteži 
zadatak u ratu.</span></p>
<p class="MsoNormal" style="line-height:91%"><span lang="EN-GB">Posle borbe bili 
smo umorni i iscrpljeni, mada veoma radosni. Uživali smo zbog pobede i velikog 
ratnog plena. </span><span lang="DE" style="mso-ansi-language:DE">U italijanskoj 
komori bilo je svega i svačega. Navalili smo. Uzimali smo šta je ko hteo i 
stigao po Kapku, Golom brdu i po šumama ka Nezujnu i Ifsaru. Italijani su u 
bekstvu bacali sa sebe rančeve pune rezervne opreme i hrane. Grane su im svlačile 
zelene pelerine i kape. Sami su izuvali i ostavljali gojzerice da bi što brže 
bežali i da ne bi odveć nažuljali noge. Dotada u ratu nisam videla drastičnijeg 
poraza neprijatelja. Bilo je to besomučno bekstvo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Mi smo ih u početku gonili u stopu. </span><span lang="EN-GB">Već smo bili 
i sami umorni od te trke. 12. 4. 43. uveče uleteli smo u Čajniče. Italijani 
su iščezli bez traga, preko Metaljke ka Pljevljima. Kamioni su ih sačekivali 
i kupili uz put. </span><span lang="DE" style="mso-ansi-language:DE">Većina 
magacina je bila u plamenu. Po ulicama su bili vidni tragovi ostataka četničke 
pljačke. Ali je ostalo dosta plena i za naše jedinice. Mi nismo mogli dalje. 
Bio nam je potreban predah. Smestili smo se na periferiji Čajniča, u želji da 
se odmorimo i da snabdemo i sredimo jedinice. Iz štaba brigade nam je zamereno 
što nismo nastavili proganjanje neprijatelja. Morali smo se prebaciti na 
Metaljku.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Napetost 
je popustila. Nastupio je predah i tako neophodan odmor posle bitke. Komesari su 
obilazili borce, bolničarke ponovo previjale ranjenike.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Zbog 
premora boraca i zbog preobilne ishrane, posle dugih meseci gladovanja, 
postojala je opasnost da dođe do epidemije. Sanitet je stoga posvetio posebnu 
pažnju ishrani i higijeni boraca. Angažovala sam na ovome čitav sanitet.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">— 
Pazi druže — opominjala je nova bolničarka. — To je masno, pokvarićeš 
stomak. Ne jedi toliko! Pući ćeš, razbolećeš se.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">— 
Hoću da se najedem, pa ako poginem, neka poginem bar sit... Vidi ti nju, došlo 
vreme da pile uči kokota — brundao je oprobani mitraljezac.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Svi 
su se grohotom nasmejali, ali je upadica ušla u rečnik bataljona.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Drž' 
kokota!... Pazi, izgubićeš gaće!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Neumereni u jelu plaćali su ceh. Svaki čas su trčali u šumu. Za njima su 
uz smeh letele pošalice.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Život u bataljonu se normalizovao. Neko bi zapevao, neko bi raspreo priču. 
Sa baritonskim, dubokim smehom mešao se zvonak smeh naših bolničarki — 
omladinki. Ne, to više nije bio onaj hladni, stari osmeh na koji smo se 
navikli. Bio je to novi osmeh, osmeh razborite veselosti. Bataljon se kretao 
putevima borbe. </span><span lang="EN-GB">Napor je smenjivao napor. Omladinke 
— sada već borci — svuda su unosile svoje divne osmehe. Posle uspele akcije 
na Čajniču, najzad smo uredili da naše bolničarke zamene suknje čakširama. 
Nestali su i kike, a na kratku kosu stavljene su nove &quot;titovke&quot; se 
petokrakama. S kakvim su ih samo ponosom stavile na glavu! Kako su ih hrabro 
nosile tada, kako su ih nosile sve do konačne pobede. U sećanju su mi uvek sveži 
njihovi divni likovi. One su spajale u sebi divna hvatanja svoga kraja, 
skromnost i bistrinu, sa hrabrošću i druželjubljem partizanske etike.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Milesa ĐORĐEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_62.htm"><b>Prethodni dokument</b></a></TD>
<TD><a href="31_64.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

