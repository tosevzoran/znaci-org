<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_4.htm"><b>Prethodni dokument</b></a></TD>
<TD><a href="40_6.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">VLAST 
I POLITIKA 1918-1939.</span><span lang="DE" style="mso-ansi-language:DE"><o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Stradavajući 
u ropstvu stoljećima, a u slučaju Srbije i Crne Gore iskusivši tek relativno 
kratko razdoblje moderne državnosti, ujedinjeni su južnoslavenski narodi 1918. 
iznad svega željeli sačuvati svoju nacionalnu nezavisnost, svoj nacionalni 
karakter i nasljeđe, te svoje nacionalne težnje. Logično, novu je državu 
trebalo organizirati na federalnom principu koji bi svakom od naroda dopustio 
slobodni razvitak sve dok je taj spojiv s krajnjim ciljem jačanja međusobnih 
veza. Umjesto toga, nova se jugoslavenska država 1918. organizirala na kruto 
centralističkoj osnovi. Uzme li se u obzir četrdesetak godina praktične 
nezavisnosti i još četrdeset godina potpuno nezavisnog postojanja Srbije, pa 
njeno izvrsno držanje u balkanskim ratovima 1912-13. i u prvom svjetskom ratu u 
kojem je bila na strani Saveznika, zatim činjenica da su Srbi bili daleko 
najbrojnija nacionalnost - srpska se prevlast u novoj državi mogla unaprijed očekivati. 
Većina Južnih Slavena koji nisu bili Srbi uskoro je vjerojatno počela osjećati 
da se dogodila puka zamjena jednog oblika strane vladavine - austrijske, mađarske 
ili turske - za drugi, iako blaži oblik. Tako je neriješeno nacionalno 
pitanje, posebno ono Hrvata i Makedonaca, već od samog početka zatrovalo život 
nove države i potkopavalo joj temelje.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Novom 
višenacionalnom i raznovjernom jugoslavenskom državom, koja je tada imala 
preko 12 milijuna stanovnika, upravljala je - kako u unutrašnjim tako i u 
vanjskim poslovima <i>- </i>srpska vladajuća elita, ali jedva drugačije nego 
što je prije 1918. upravljala balkanskom srpskom kraljevinom - malom zemljom, 
nacionalno i vjerski homogenom, bez znatnih regionalnih razlika i samo s 3,5 
milijuna stanovnika.<sup>6</sup> Vođe stare srpske države postale su 
dominantne političke figure u novoj jugoslavenskoj državi, koju je nova vlast 
u biti tretirala kao proširenu Srbiju. Ustav iz 1921, koji su u Konstituanti 
progurale srpske stranke uz nekoliko kupljenih glasova makedonskih i bosanskih 
Muslimana i s pomoću frakcije jedne male slovenske stranke, ne samo da je 
ustavno omogućio srpsku hegemoniju, već je efektivno zagušio konstruktivni 
politički život nove države.<sup>7<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">6 
Za koncizan prikaz političkog razvoja i problema Jugoslavije između dva rata 
vidi Vucinich, »</span><span style="font-size:7.0pt">Interwar</span><span style="font-size:7.0pt;mso-ansi-language:
HR"> </span><span style="font-size:7.0pt">Yugoslavia</span><span lang="HR" style="font-size:7.0pt;mso-ansi-language:HR">«, 
a za analizu kompleksnog nacionalnog problema od 1918. do ranih 1%0-tih godina 
vidi njegov »</span><span style="font-size:7.0pt">Nationalism</span><span style="font-size:7.0pt;
mso-ansi-language:HR"> </span><span style="font-size:7.0pt">and</span><span style="font-size:7.0pt;mso-ansi-language:HR"> 
</span><span style="font-size:
7.0pt">Communism</span><span lang="HR" style="font-size:7.0pt;mso-ansi-language:
HR">«.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">7 
Prilikom glasanja 28. juna 1921, za ustav su bila 223 glasa. 196 glasova bilo je 
protiv ili su pripadali članovima koji nisu sudjelovali u radu Ustavotvorne 
skupštine, to jest Hrvatskoj seljačkoj stranci. Članovi Ustavotvorne skupštine 
koji su glasali za ustav predstavljali su, zahvaljujući prekrajanju izbornih 
okruga, manje od polovice ukupnog biračkog tijela. Nakon prihvaćanja ustava, 
Ustavotvorna skupština proglasila se Narodnom skupštinom, redovitim 
parlamentom.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Isprva 
regent, a nakon 16. augusta 1921. i kralj, Aleksandar je imao veliku moć i 
utjecaj na djelovanje srpskih političara i stranaka. Da se sačuva forma, 
nekolicina Hrvata i Slovenaca uvijek je ulazila u vladu, ali su položaj 
predsjednika vlade i sva važnija ministarstva (vanjski i unutrašnji poslovi, 
pravda, vojska i mornarica) uvijek držali Srbi.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
obrani svojih pozicija srpski vladajući krugovi služili su se kombinacijom 
prividne zakonitosti i zastrašivanja, koristeći centralističke ustave, 
prekrajajući izborne okruge, a nakon listopada 1929. i banovinske granice, 
propisujući stroge zakone o zaštiti države, uz potpunu kontrolu vojnih i 
policijskih snaga i cenzuru štampe. Razilaženje u mišljenju bilo je opasno čak 
i u Skupštini. Dvadesetog juna 1928, usred skupštinske debate, jedan od 
poslanika Radikalne stranke i bivši predsjednik jednog od ekstremističkih četničkih 
udruženja, Puniša Račić, izvukao je revolver i pucao na pet članova. 
Hrvatske seljačke stranke, ubivši dvojicu na mjestu. Oni su se usudili optužiti 
vladu zbog korupcije.<sup>8</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Šestog 
januara 1929. kralj Aleksandar ukinuo je Ustav iz 1921. godine, sve je političke 
partije stavio van zakona i zaveo svoj osobni režim. Predsjednikom vlade 
imenovao je generala Petra Živkovića, zapovjednika kraljevske garde.<sup>9</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">8 
jedan od trojice ranjenih, vođa stranke Stjepan Radić, umro je oko šest 
tjedana kasnije. O pozadini i političkim vezama Puniše Račića vidi Šehić, 
str. 83-91. Vidi također Glavu 5. str. 115-119.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">9 
Mjesta u vladi zaposjedali su ili stari srpski, hrvatski i slovenski političari 
koji su uživali kraljevo povjerenje, ili činovnici.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kraljevu 
osobnu vlast podupirali su beogradski politički i ekonomski krugovi, te vojska 
— institucija nad kojom je kralj stekao kontrolu još na solunskom procesu, u 
vrijeme prvog svjetskog rata, kad je uklonio opozicioni dio vojnog rukovodstva.<sup>10</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Aleksandar 
je ustavnu promjenu opravdavao obrazloženjem da su stalna gloženja i 
nesuglasice među političkim strankama ugrožavale opstanak države. Godine 
1931. došao je do zaključka da bi bilo lakše vladati s nekim prividom 
parlamentarnog života nego li bez njega. Sam je donio novi Ustav, kojim su u 
potpunosti zajamčena kraljeva izvanredno velika osobna ovlaštenja, a dopuštena 
je vrlo ograničena stranačka djelatnost.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Aleksandar 
je umoren u Marseillesu 9. oktobra 1934, po dolasku u državnu posjetu 
Francuskoj. Njegov je ubojica bio član VMRO, ali akciju je organizirala 
hrvatska teroristička organizacija, ustaše, koji su djelovali iz baza u 
Italiji i u Mađarskoj.<sup>11</sup> Vodio ih je dr Ante Pavelić. Aleksandra je 
naslijedio njegov sin, kralj Petar </span><span lang="DE" style="mso-ansi-language:DE">II. 
</span><span lang="HR" style="mso-ansi-language:
HR">Ali kako je bio maloljetan zastupalo ga je namjesničko vijeće od tri 
regenta, kojima je na čelu bio knez Pavle, Aleksandrov bratić. Knez Pavle, 
praktično jedini regent koji je odlučivao, htio je zaštititi ustav i prirodu 
režima, u želji da državu preda Petru točno ovakvu kako ju je ostavio Petrov 
ubijeni otac. Pavlova se diktatorska vlast pokazala mnogo blažom od 
Aleksandrove, a vanjske i domaće prilike prisilile su ga da ponešto ispravi 
političku organizaciju zemlje. To je u stvari značilo promjenu ustava iz 1931, 
ali je hegemonija dvora i velikosrpskih političara ostala osigurana kao i 
prije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">10 
Dinastiju Karadorđevića vratila je na srpsko prijestolje 1903. grupa oficira 
predvođena Dragutinom T. Dimitrijevićem-Apisom, nakon što je ubila 
posljednjeg Obrenovića, kralja Aleksandra. Godine 1911. </span><span lang="DE" style="font-size:7.0pt;
mso-ansi-language:DE">Apis</span><span lang="DE" style="font-size:7.0pt;
mso-ansi-language:HR"> </span><span lang="DE" style="font-size:7.0pt;mso-ansi-language:
DE">je</span><span lang="HR" style="font-size:7.0pt;mso-ansi-language:HR"> 
sudjelovao u organiziranju tajnog udruženja »Ujedinjenje ili smrt«, u 
javnosti poznatog kao »Crna ruka«. Cilj je bio ujedinjenje svih Južnih 
Slavena. To udruženje bilo je izravno upleteno u ubistvo nadvojvode Franza 
Ferdinanda u Sarajevu, 1914. Poslije balkanskih ratova, Apis (koji je u međuvremenu 
postao šef vojne obavještajne službe) i njegovi prijatelji razišli su se s 
vladom oko politike koju je trebalo provoditi u novooslobođenim krajevima na 
jugu. Te su se svađe nastavile i nakon povlačenja srpske vojske preko Albanije 
na grčki otok Krf 1915, te njenog prebacivanja u Solun. Kad je 1915. izgledalo 
da će Srbija biti prisiljena da sklopi separatni mir sa Centralnim silama, 
mislilo se da će Apis tome stati na put. Stoga se iz čitavog niza razloga 
smatralo da je najbolje ukloniti ga. Inscenirani su neki incidenti, pa su Apis i 
još neki optuženi za pokušaj umorstva regenta Aleksandra i predsjednika vlade 
Nikole Pašića, te za zavjeru sa ciljem da se zbaci dinastija i zavede vojna 
diktatura. Na vojnom sudu u Solunu 1917. Apis i još dvojica osuđeni su na smrt 
i kasnije strijeljani, mnogi su drugi bili zatvoreni, a oko četrdeset oficira 
je umirovljeno. Na reviziji procesa 1953. u Beogradu, Apis i njegovi prijatelji 
posmrtno su rehabilitirani. Vidi </span><span style="font-size:7.0pt">Milan </span><span lang="HR" style="font-size:7.0pt;mso-ansi-language:HR">Ž. 
Živanović, str. 178-184 <i>i </i></span><i><span style="font-size:7.0pt">passim.</span></i><span lang="HR" style="font-size:7.0pt;letter-spacing:-.15pt;mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="DE" style="font-size:7.0pt;mso-ansi-language:DE">11 
Madeta </span><span lang="HR" style="font-size:7.0pt;mso-ansi-language:HR">Milićević, 
</span><i><span lang="DE" style="font-size:7.0pt;mso-ansi-language:DE">Der Königsmord 
von Marseille. </span></i><span lang="HR" style="font-size:7.0pt;mso-ansi-language:
HR">Više o ustaškoj organizaciji u Glavi 4.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Bilo 
je prilično istine u onome što je kralj rekao 1929: da su glavne političke 
partije, uključujući i one u opoziciji (naročito Hrvatska seljačka stranka, 
Samostalna demokratska stranka, srpska Zemljoradnička stranka, vrlo često 
Slovenska ljudska stranka i Jugoslavenska muslimanska organizacija, a tokom 
tridesetih godina i veliki dio Demokratske i Radikalne stranke) uvijek u 
neslozi. Niti jedna jugoslavenska građanska ili seljačka stranka nije imala ni 
općejugoslavenski program niti takav sastav sljedbenika. Praktično su sve 
partije bile ne samo regionalne nego i natražnjačke, pa sve da su i našle načina 
da se slože, pitanje je da li bi se mogle efikasno nositi s problemima onakve 
Jugoslavije. Po zakonu je minimalna dob za članove narodne skupštine bila 
trideset godina, za senatore četrdeset. Kako na lokalnoj razini skoro i nije 
bilo političke aktivnosti, nije bilo ni terena za odgoj političkog kadra. 
Stranački vode bili su uglavnom stariji ljudi i nisu poticali rad s omladinom. 
To je vrijedilo čak i za dobro utemeljenu Hrvatsku seljačku stranku.<sup>12</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Tek 
u nekoliko navrata tokom tridesetih godina došle su opozicione stranke do 
sporazuma za zajedničku akciju protiv koalicije vladinih stranaka. Tako su na 
izborima u maju 1935. i u decembru 1938. neke opozicione stranke poduprle 
zajedničku izbornu listu kako bi na taj način izbjegle izborni cenzus što ga 
je nametao Ustav iz 1931, kojim se za svaku izbornu listu zahtijevao minimum od 
šezdeset potpisa u više od polovine svih kotareva u najmanje dvije trećine od 
devet banovina. U većini slučajeva opozicione su stranke bile složne samo u 
onome protiv čega su bile, a ne u onome za što su bile.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
svjetlu kasnijih događaja posebno zanimljiva stranka bila je Komunistička 
partija Jugoslavije. Stvorena je 1919. godine ujedinjenjem dijelova 
socijaldemokratskih stranaka koje su i prije 1914. postojale u raznim krajevima 
što su se udružili u Jugoslaviju. Kao i u drugim evropskim zemljama, »lijevi« 
socijaldemokrati odvojili su se 1919. i stvorili Komunističku partiju 
Jugoslavije kao sekciju Komunističke Internacionale. Na izborima za 
Ustavotvornu skupštinu, u novembru 1920, Komunistička partija dobila je 12,3 
posto svih glasova i 13,8 posto od svih izabranih zastupnika. Još je veći 
uspjeh imala na općinskim izborima u Srbiji i u Hrvatskoj, osobito u gradskim 
središtima, uključujući Zagreb i Beograd.<sup>13</sup> U stvari, komunisti su 
dobili u Beogradu više glasova nego ijedna druga stranka i tako stekli pravo da 
upravljaju gradom, ali je centralna vlada intervenirala i spriječila ih da 
preuzmu upravu. Partija je na to potaknula štrajkove u mnogim dijelovima 
zemlje, uključujući i vrlo efikasan štrajk na državnim željeznicama, te je 
širila propagandu protiv postojeće vlasti i socijalnog poretka. Uznemirena 
onim što se dogodilo u Rusiji i u Mađarskoj, jugoslavenska je vlada krajem 
decembra 1920. izdala specijalni dekret kojim je drastično smanjila aktivnost 
Komunističke partije, njenih sindikata i štampe. U junu 1921. jedan član 
partije pokušao je ubiti princa-regenta Aleksandra, a u julu je drugi njen član 
ubio bivšeg ministra unutrašnjih poslova Milorada Draškovića, autora 
decembarskog dekreta iz 1920. Vlada je odgovorila stavljanjem partije van zakona 
u augustu 1921, a mandate komunističkih poslanika poništila je Skupština. 
Partija je prešla u ilegalnost i tu je usprkos policijskom gonjenju nastavila 
djelovati u smanjenom opsegu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">12 
U vrijeme dok je Hrvatska seljačka stranka sudjelovala u vladi, između augusta 
1939. i aprila 1941, i skoro potpuno kontrolirala autonomnu banovinu Hrvatsku, 
kumovala je i izbornom zakonu za <i>Sabor </i>koji je biračku dob postavio na 
24 godine. Za jugoslavensku narodnu skupštinu ta granica iznosila je 21 godinu, 
ali je dr Maček, vođa HSS, mislio da je to prenezrela mladost za takvu političku 
odgovornost kao što je glasanje. Maček, str. 200-201.<span style="letter-spacing:
-.3pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">13 
Hasanagić, str. 18-23, 38-40.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">&nbsp;Ilegalna 
Komunistička partija nije još bila čvrsta politička grupa. Njeni su 
rukovodioci bili previše doktrinarni da bi dovoljno razumjeli političku i 
ekonomsku situaciju Jugoslavije, i nisu se mogli složiti oko strategije i 
taktike. U članstvo su se ubacili policijski agenti, a rukovodioci su jedan po 
jedan bili zatvarani ili prinuđeni da bježe iz zemlje ili ubijeni.<sup>14</sup> 
Do 1932. partija se je smanjila na nekoliko stotina članova. U međuratnom 
periodu njen Centralni komitet djelovao je uglavnom iz inozemstva. Komunistička 
Internacionala i sovjetske vlasti nisu odobravale neprestanu frakcijsku borbu u 
Partiji; rukovodstvo se često smjenjivalo i praktično su svi članovi 
Centralnog komiteta iz sredine tridesetih godina nestali u Staljinovim čistkama 
1936. i 1937. Konačno se je 1937. otvorila perspektiva za poboljšanje stanja u 
Partiji, kad je za njenog šefa, s naknadnim punim ovlaštenjem Kominterne da 
imenuje ostatak novog rukovodstva, došao Josip Broz — kasnije poznat kao maršal 
Tito — koji je zatim prionuo da nanovo izgradi partiju.<sup>15<o:p>
</o:p>
</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">14 
Za tekstove glavnih zakona i uredaba protiv komunista i o njihovoj primjeni u 
meduratnoj Jugoslaviji, vidi Ribar, <i>Stara Jugoslavija i komunizam. </i></span><span lang="DE" style="font-size:7.0pt;mso-ansi-language:DE">Takoder 
vidi </span><span lang="HR" style="font-size:7.0pt;mso-ansi-language:HR">Hasanagić, 
str. 47 — 56, 201—230.<span style="letter-spacing:-.2pt"><o:p>
</o:p>
</span></span></p>
<span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">15 Za mišljenje rukovodstva KPJ potkraj tridesetih godina o rješenju 
nacionalnog pitanja u Jugoslaviji, vidi Kardelj, (pod pseudonimom Sperans), <i>Razvoj 
slovenskega narodnega vprašanja, </i>str. 205 — 255.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_4.htm"><b>Prethodni dokument</b></a></TD>
<TD><a href="40_6.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

