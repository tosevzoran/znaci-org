<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_110.htm"><b>Prethodni dokument</b></a></TD>
<TD><a href="31_112.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">SA 
VODOM ZA VEZU IZNAD GOVZE</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:18.0pt;line-height:
91%"><span lang="EN-GB">Naša brigada se 13. 6. 43. nalazila u rejonu severne 
padine Pliješ-planine i sela Govza. Borbe stalno traju, gotovo ne prestaju od 
prethodnog dana. Kiše i magle ne smanjuju intenzitet borbenih dejstava s obe 
strane. Po svaku cenu neprijatelj nastoji da nam spreči proboj preko 
komunikacije Foča — Kalinovik, a što je naš osnovni cilj. Dominantni položaji 
po nekoliko puta, u toku poslednja dva dana, prelaze iz ruke u ruku.</span></p>
<p class="MsoNormal" style="line-height:91%"><span lang="EN-GB">Prištapski 
delovi štaba brigade smešteni su u šumi iznad sela Govza. </span><span lang="DE" style="mso-ansi-language:DE">Tu 
je i vod za vezu, čiji sam politički delegat. Naša kuhinja smeštena je u 
jednoj maloj kolibi, gde nas je prethodnu noć posetio drug Tito. Ostali delovi 
razmešteni su u šumi. </span><span lang="EN-GB">Negde oko podne kiša 
prestade, a magla se poče razilaziti. U isto vreme nalet nemačke avijacije, 
najpre izviđači a zatim bombarderi. Pošto je neprijatelj primetio dim od naše 
kuhirije, koji se probijao kroz guste bukove grane, odmah je otpočeo 
bombardovanje. </span><span lang="DE" style="mso-ansi-language:DE">Bombe padaju 
u neposrednoj blizini kolibe. Cenimo da im je to meta.<o:p>
</o:p>
</span></p>
<p class="MsoNormal" style="text-indent:21.0pt;line-height:91%"><span lang="DE" style="mso-ansi-language:DE">Mi, 
koji smo se zatekli u kolibi, na šum aviona i prasak bombi, iskakali smo iz 
kolibe kako je ko stigao. Tek što sam odmakao dvadesetak metara i bacio se pod 
jedno stablo, razleže se jaka eksplozija avionske bombe. Zemlja, kamenje i 
granje svega me zasuše, a u isto vreme osetih jak udar i bol u levom ramenu. U 
tom momentu shvatih da sam ranjen u ruku. Krv ide da me je strah ranu pogledati, 
a bolovi užasni. Istovremeno, kod mene se pojavi neko osećanje straha koje se 
povećavalo pri pomisli da sam nesposoban za dalju borbu i da ću morati 
napustiti drugove i svoju brigadu.<o:p>
</o:p>
</span></p>
<p class="MsoNormal" style="text-indent:21.0pt;line-height:91%"><span lang="EN-GB">I 
dalje ležim krvav, a bolovi sve jači. </span><span lang="DE" style="mso-ansi-language:
DE">Nikoga nema da mi pomogne. I ne pomišljam da se dignem, jer avioni 
neprekidno prosipaju svoje smrtonosne tovare i lete tako nisko da mi se<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">na momente čini da dodiruju vrhove stabala od drveća. Između naleta 
avijacije čujem dejstvo naših mitraljeza, a istovremeno i jauke ranjenih 
drugova. Vidim kako bolničarke trče od bukve do bukve i ukazuju prvu pomoć 
ranjenim. U sebi pomislih kako su plemenite ove naše bolničarke! Izlagati svoj 
život da bi se pomoglo drugom, to mogu samo ljudi visoke svesti i neobične 
hrabrosti.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nakon bombardovanja i mitraljiranja, avioni se udaljiše. Nađoh snage da se 
za momenat podignem. Osetih da mi noge drhte, a nesvest hvata. Ponovo se nađoh 
na zemlji. Tada je do mene dotrčala naša bolničarka Persa i brzo mi previla 
ranu. Bolovi su jaki, ali trpim. Persa me sažaljivo gleda, pokušava da se šali 
sa mnom, kao da želi da mi time olakša teške bolove.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle prve &quot;lekarske&quot; pomoći i saznanja da nisam usamljen, fizički 
se osetih bolje a i poverenje mi se povrati. Uz pomoć drugarice Perse podigoh 
se i pogledah oko sebe. Rejon oko nas bio je sav &quot;preoran&quot; od bombi, 
koje su ponegde napravile pravu pustoš, a grane na bukovim stablima isečene od 
gelera i mitraljeskih rafala. Koliba iz koje sam pobegao pre bombardovanja bila 
je skoro sva razrušena, a na pragu mrtva je ležala naša kuvarica Anđa Boltić. 
Malo dalje vidim mrtvo telo Bože Kesića i još nekih drugova čije likove zbog 
deformacije tela ne prepoznajem. Sad jasnije čujem jauke ranjenih i vidim kako 
naše bolničarke, uz pomoć zdravih drugova, ukazuju pomoć ranjenim i 
sklanjaju ih na sigurna mesta. Njihove ruke i šinjeli toliko su izmazani krvlju 
da je izgledalo kao i da su same ranjene.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bombardovanje položaja bataljona koji su u neposrednoj blizini, gotovo ne 
prestaje do noći, dok smo mi donekle &quot;pošteđeni&quot;. Gledam na sat i 
pomišljam kada će proći ovaj strašni dan. </span><span lang="EN-GB">Istovremeno, 
jeza me hvata pri pomisli na marš i naporan put koji nam predstoje u toku noći. 
Primiče se noć, a mi se spremamo za pokret. Vidim našeg referenta saniteta 
brigade Božu zvanog &quot;Bez greške&quot;, kako zabrinuta lica razgovara sa 
svojim saradnicima o tome kako izvući sve ranjenike i bolesne iz tog poslednjeg 
neprijateljskog obruča. Tu je i komesar brigade Simo Tadić koji daje poslednja 
uputstva za pokret.</span></p>
<p class="MsoNormal" style="line-height:91%"><span lang="EN-GB">Meni dadoše 
konja, a za pratioca mi odrediše Miku Došen, tu hrabru bolničarku, koja 
gotovo celi dan nije imala ni malo odmora. Dirnut sam pažnjom komesara brigade, 
koji se raspituje za moje zdravstveno stanje, pored toliko drugih problema i 
briga. </span><span lang="DE" style="mso-ansi-language:DE">Vidim, situacija je 
ozbiljna, ali mora se naći snage da se izdrži. Dok mi, ranjenici, okupljeni 
ispod jedne bukve, sedimo i prepričavamo svoje nezgode u toku dana, naše bolničarke 
naizmenično nas obilaze, interesujući se za naše stanje i pomažu onima 
kojima je to potrebno.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Pred 
noć naređen je pokret. Izlazimo na put koji vodi ka selu Miljevine. Na 
stotinak metara sustigosmo jedan ešelon tifusara i ranjenika, nekih naših 
jedinica. Krećemo se uskom i kamenitom stazom. Kako smo sustigli kolonu 
tifusara i ranjenika, pomešali smo se s njima. Sada se već ne zna ko pripada 
kojem sanitetu i ešelonu. Naš referent saniteta Božo Mitrović Bezgrešni 
nastoji da sanitet, koliko je to moguće, održi na okupu. </span><span lang="EN-GB">U 
ovakvoj situaciji to je vrlo teško.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Krećemo 
se veoma sporo. Kolona se kida, a veza teško održava. Blizu je pola noći, a 
mi ni pola predviđenog puta nismo prešli. Pored nas prolaze grupe boraca, koji 
žure na neki borbeni zadatak. Čujemo, naši su bataljoni napred. Sigurni smo u 
proboj iz obruča.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Što 
noć više odmiče, teškoće se povećavaju. Pokreti postaju sporiji, a okolo 
puta borci leže kao granje. Razmišljam, kako su višednevni marševi, glad i 
bolest učinili svoje! I konji posrću i padaju od iscrpljenosti. Naokolo, čuju 
se jauci ranjenika. Uz jednu uzbrdicu, pored puta, leži grupa tifusara. Čujem 
dve drugarice kako mole jednog po jednog bolesnika i pokušavaju da ih podignu 
sa zemlje, govoreći: &quot;Dižite se drugovi, moramo napred! </span><span lang="DE" style="mso-ansi-language:DE">Švabe 
su blizu! Izdržite još malo, nije daleko&quot;. Vidim, neki udovoljavaju 
njihovoj molbi, a neki i dalje ostaju, kao prikovani uz zemlju. Njihovi nemi, 
ukočeni pogledi izgledali su kao da se ništa ne zbiva oko njih. I moj pratilac 
im pomaže, ali bez uspeha.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Iako 
obuzet prizorima koje gledam oko sebe, osećam vrlo jake bolove, gotovo 
oduzetost čitave leve ruke. Na konju se teško držim. Iako nisam jeo već 
drugi dan, na hranu i ne mislim. Osećam veliku potrebu za odmorom, a od hladnoće 
skoro drhtim. Vidim, drugi su u težoj situaciji, pa se bore za život. Pomišljam, 
moram izdržati, možda je ovo poslednja teška noć, u još toliko noći koliko 
ima do slobode! Prikupljam i poslednji deo snage da se na konju održim i do 
kraja izdržim. Moj pratilac stalno pita kako mi je, hrabreći me da je najteži 
deo puta već pređen. Shvatam da je to samo dobronamerna uteha sa njene strane.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Pred zoru stižemo 
do reke Bistrice. Most je oštećen, pa mi koji smo na konjima sjahujemo, jer 
neki i u vodu padaju. </span><span lang="EN-GB">Sve to usporava pokret. I tu 
vidim veliku izdržljivost naših drugarica. One ne samo da istovaruju i na 
suprotnoj obali ponovo tovare na konje teške ranjenike nego ih vode ispod ruke, 
pa čak i na leđima nose preko mosta. Dok čekam na red za prelaz, razgovaram 
sa nekim ranjenicima, o nadljudskim naporima naših bolničarki, o njihovoj 
humanosti i velikoj pažnji koju posvećuju ranjenim i bolesnim. Sve nas je ovo 
veoma dirnulo jer su i one same bile potpuno iscrpljene i iznemogle.</span></p>
<p class="MsoNormal"><span lang="EN-GB">U svanuće pređosmo komunikaciju Foča 
— Kalinovik. Iako smo na izmaku snage, sa čela kolone stalno stižu naređenja: 
&quot;Kolona brže, kolona brže!&quot;. Shvatamo smisao ovog naređenja; cilj 
je da se čim pre i što više udaljimo sa toga rejona, jer pretpostavljamo da 
dan nosi nove nevolje sa avijacijom. </span><span lang="DE" style="mso-ansi-language:
DE">Krećemo ka selu Jabuka. I zbilja, čim je osvanuo dan počelo je dejstvo 
aviona po rejonu našeg proboja i pravcu kretanja. Provlačimo se jednom 
jarugom, na južnim padinama Kolunskih brda, dok se odjednom iznad nas pojavi 
grupa aviona koji otpočeše sa mitraljiranjem i bombardovanjem.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Uz pomoć Mike 
Došen sjahujem s konja i sklanjamo se u obližnje žbunje. </span><span lang="EN-GB">Prasak 
bombi ne prestaje. U jednom momentu zasu nas zemlja i kamenje, a udarac nekog 
predmeta ranu mi povredi. Čini mi se da do tog momenta nikad u životu nisam 
osetio jači bol. I moj konj pobeže, zaplašen od eksplozije bombe. Kako ću 
sad bez konja kad me sopstvene noge teško nose? Dok razmišljam o konju i trpim 
bol od povrede rane, diže se drugarica Mika i pojuri u pravcu u kome je konj 
pobegao. Na dejstvo aviona i ne obraća pažnju. Ljutim se što život izlaže 
opasnosti, jer sam se već pomirio sa bekstvom konja, ali ona reče da ga mora 
naći. </span><span lang="DE" style="mso-ansi-language:DE">Žao mi je da i nju 
sada izgubim. Ali nakon petnaestak minuta drugarica Mika se vraća i sa osmehom 
reče: &quot;Konj je tu&quot;. Zaista sam se konju obradovao, a njoj posebno 
zahvalio na tako velikoj brizi i požrtvovanju.<o:p>
</o:p>
</span></p>
<p class="MsoNormal"><span lang="EN-GB">Ceo dan avioni nam mira ne daju. Ko zna 
koliko puta smo pošli i ponovo se zaustavili. Kolone su već isprekidane i sad 
se krećemo po grupama. Pred noć smo jedva stigli u selo Sokolovo i razmestili 
se u najbližoj šumi. Svi smo bili na izmaku snage. Gledam oko sebe ta izmučena 
lica po kojima teško poznajem i dobro poznate. Ne može se razlikovati ko je 
ranjen i bolestan a ko nije, jer svi slično izgledaju zbog preterane 
iscrpljenosti. Dok mi odmaramo, naše bolničarke brinu da nam odmor bude što 
ugodniji, pružajući nam svaku pomoć. Videći da je moja bluza sva krvava od 
ranjavanja, priđe mi bolničarka Jela Roković, skide krvavu bluzu, brzo je 
opra na jednom potočiću i raširi na grm da se suši. Kako su ove naše 
drugarice, gotovo sve iste — humane i beskrajno brižljive!</span></p>
<p class="MsoNormal"><span lang="EN-GB">Odmarajući se, okupljeni pod jednim 
hrastom, mi ranjenici prepričavamo dogadaje iz poslednja dva dana. </span><span lang="DE" style="mso-ansi-language:DE">Oni 
su mi bili najteži. Svi kao jedan mislimo ili na glas govorimo da ono što su 
pokazale naše drugarice bolničarke prema nama, samo u toku ova dva dana, 
prelazi sve mogućnosti njihove fizičke snage i izdržljivosti i ravno je najvećim 
podvizima i dostojno<o:p>
</o:p>
</span></p>
<p class="MsoNormal"><span lang="EN-GB">divljenja.</span></p>
<p class="MsoNormal"><span lang="EN-GB">To se ne može nikad zaboraviti.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Mile MATIJEVIĆ MATIJA</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_110.htm"><b>Prethodni dokument</b></a></TD>
<TD><a href="31_112.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

