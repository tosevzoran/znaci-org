<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_35.htm"><b>Prethodna strana</b></a></TD>
<TD><a href="248_37.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center;line-height:150%"><b><span lang="SR" style="font-size:14.0pt;mso-bidi-font-size:10.0pt;mso-ansi-language:
SR">&nbsp;<o:p>
</o:p>
</span></b></p>
<p class="MsoNormal" align="center" style="text-align:center;line-height:150%"><b><span lang="SR" style="font-size:14.0pt;mso-bidi-font-size:10.0pt;mso-ansi-language:
SR">KRAJ SREĆNOG ŽIVOTA<o:p>
</o:p>
</span></b></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-bidi-font-size:10.0pt;mso-ansi-language:SR;
mso-bidi-font-weight:bold">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Neprimetno, ali sve više, počeli smo da se približavamo predstojećoj 
katastrofi. Mnogi su predznaci oko nas ili u našoj blizini nagoveštavali buduće 
dogadjaje, ali ipak dovoljno daleko da smo se uljuljkivali u iluzornu nadu „možda 
nas ipak zaobidje“. Već od okupacije Čehoslovačke nadvili su se zastrašujući 
oblaci nad slavenskim delom Evrope, da bi napadom na Poljsku septembra 1939. i 
zvanično otpočeo drugi svetski rat. Majka se u Dušekovoj poslastičarnici 
raspitivala o dogadjajima u njihovoj domovini, otac je sve više iščitavao 
novine i slušao radio-vesti. „Politika“ je na naslovnim stranama beležila 
napredovanje Hitlerovih armija širom Evrope. Mažino-linija, gradovi Amijen i 
Aras i druga osvojena mesta u Francuskoj useliše se u naše domove, da bi se 
ubrzo pokazalo da je velika i moćna francuska država poklekla pred ratnom mašinom 
germanske najezde. Narvik u Norveškoj, grčka ostrva, holandska i belgijska 
izletišta i banje nadjoše se u okupacionoj zoni nemačkog Vermahta. Doktor 
Vule Popadić, očev prijatelj, pisao nam je iz Bitolja: „Dodjoše fašisti i 
na naše granice“. U Ajzenštajnovoj apoteci mogli su se sresti ljudi iz 
jevrejskih porodica koje su prolazile kroz Tuzlu, bežeći pred nemačkim 
terorom. Okolne zemlje – Madjarska, Bugarska, Rumunija i Albanija – sem Grčke, 
udjoše dobrovoljno u savez s nacifašizmom, tako da smo bili potpuno zaokruženi 
celom našom granicom. Zar je bilo realno očekivati da će nas katastrofa zaobići? 
Razume se da nije, ali princip nade, važno i moćno čovekovo oružje 
samoodbrane, delovao je do poslednjeg trenutka. U našoj kući se govorilo o 
ratu, ali nekih odredjenih planova nije bilo – šta ako bude? U martu 1941. išli 
smo svi troje poslednji put u Beograd. Tamo su kružile razne priče. Naročito 
sam zapamtila jednu o „petoj koloni“, koja je navodno ušla u sve bitne 
ustanove našeg života – vojsku, politiku i državnu upravu. Šta je ta reč 
doslovno značila nisam znala, ali sam naslućivala da je reč o nečem 
zakulisnom, tajnom i opasnom. Neće proći ni mesec dana, imaćemo priliku da se 
upoznamo sa posledicama njenog delovanja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Odluka vlade Princa Pavla, odnosno vlade Cvetković-Maček da zvanično 
pristupe Trojnom paktu, negativno je odjeknula u većem delu javnosti, bez 
obzira kakvi su bili motivi ove odluke. Svakako da je bilo mnogo i onih koji su 
pozdravljali naše uključivanje u Novi poredak, ali se to na površini nije 
javno iskazivalo. Tako smo dočekali istorijski dan – 27.mart. Mislim da nema 
čoveka, pa ni deteta, ukoliko ga služi pamćenje, da mu se taj datum nije 
urezao u sećanje. Kako smo u Tuzli proživeli taj datum?<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Još se nije staložilo ogorčenje izazvano pristupanjem Trojnom paktu, 
već sutradan, 27.marta – bio je četvrtak – sve nas je preplavila fantastična 
vest, najpre preko radija, a zatim i u štampi: „Obrazovana je nova vlada, 
kralj stupa na presto, raskinut je Trojni pakt“. Istovremeno je nastupilo neko 
lažno proleće, otoplilo je, i svi smo se odjednom našli na ulicama. Nastala 
je opšta euforija patriotskog raspoloženja koja je daleko prevazilazila široki 
krug simpatizera KPJ. Izgledalo je kao da se čitav narod ujedinio. U kući je 
zavladalo praznično raspoloženje – radio je bio otvoren od jutra do mraka.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Oglasili su se najednom svi koji su u fašizmu videli opasnost, i povukli 
za sobom mnoge neodlučne i neopredeljene. Ostali pak, a naročito oni kojima 
ovaj tok zbivanja nije odgovarao i koji su pristupanje paktu slavili kao svoj 
praznik – povukli su se pred plimom narodne bujice. U stvari, osećanja su 
bila veoma izmešana. Dok su komunisti i njima bliski istinski patrioti razlog 
svog entuzijazma nalazili u činjenici da je raskinut omraženi pakt te da se 
ide u susret danima odbrane domovine, drugi, lojalni dinastiji i monarhističkom 
uredjenju vezivali su svoju radost za stupanje mladog kralja na presto; takodje 
je bilo reči i o tradicionalnom otporu protiv Nemaca, naročito medju srpskim 
stanovništvom. Osim malog broja neutralnih i nezainteresovanih, treći su kao 
protivnici antifašističkog zaokreta ćutali i posmatrali tok iz prikrajka, sa 
zebnjom i nadom da će se stvari ipak preokrenuti.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Bez obzira što je na čelu puča bila grupa generala i što je mladi 
kralj stupio na presto, u narodu je bez razlike na političku pripadnost 
zavladalo opšte patriotsko raspoloženje. Sve političke razlike nadvladao je 
duh otpora, suprostavljanja zlu, s tim što je KPJ unutar te opšte euforije 
imala i svoje specifične parole. Ipak, duh odbrane zemlje nadvladao je sve 
razlike, pa je jedna opšta parola obuhvatila sve snage na progresivnoj, 
pozitivnoj strani života. Bila je to parola „Branićemo zemlju“, popularna 
i kod komunista i kod nacionalista.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Opšte euforično raspoloženje proširilo se na gradjanstvo u celini, pa 
i na nas, školsku omladinu. Duge povorke školske dece, zajedno s učiteljima i 
profesorima defilovale su tuzlanskim ulicama ne samo kroz centar grada, već i 
kroz periferne delove. Sa djacima gimnazije išli smo do Banje, spuštali se 
sporednim ulicama kroz Srpsku varoš i opet ponovo u centar. Razdraganost i žagor 
omladine bio je prekidan susretima sa drugim povorkama – vojske, vojne muzike, 
Sokola, skauta, radničke omladine, vatrogasaca. Manifestovali su svi 
istovremeno. Bile su to mirne demonstracije protiv fašizma, i manifestacije u 
prilog novom stanju stvari, koje su trajale ceo dan i sutradan – do kasno u noć, 
kada je po dobrom starom običaju priredjena bakljada kao simbol opšteg 
praznovanja. Ne znam ko je pravio te baklje i odakle nam u rukama. Znam samo da 
smo ih nosili po svim ulicama – ceo grad je bio obasjan, a svetlelo je i po 
okolnim brdima.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Čas kad je proglašena opšta mobilizacija prihvaćen je kao neminovnost 
koja se nije mogla izbeći. Otac, već u četrdesetprvoj godini, bio je takodje 
obuhvaćen mobilizacijom. Ne sećam se ni jedne reči s njegove strane, da mu je 
to teško palo. Naprotiv, kao da se pripremao za neki svoj izlet ili putovanje. 
Čak ni majka, koja je patila od zlih slutnji, nije negodovala. Suviše visok 
cilj je bio u pitanju, da bi se stavljali bilo kakvi prigovori. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Drugog aprila otac je dobio „poziv u rat“ – kako se tad govorilo, 
iako rata zvanično još nije bilo. Išlo se svakodnevno na željezničku 
stanicu, na ispraćaj mobilisanih spontano, u gomilama, naročito 2-og aprila 
kada je odlazio najveći broj pozvanih. Toga dana ispraćali smo s prijateljima 
oca „u rat“ – na stanici je bilo mnoštvo sveta koje se tiskalo na peronu 
i držalo vozove takoreći opkoljene.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ispraćaj je bio nezaboravan. Na stanici je vrvelo od onih koji su 
odlazili, a još više onih koji su ispraćali. Svi su bili raspoloženi, gotovo 
veseli, kao da idu na svadbu. Sa papučice jednog vagona govorio je gromkim 
glasom Jusuf Jakupović zvani Mrki, aktivista KP. Nismo ga mogli čuti, tek 
poneku reč. U jednom uglu staničnog prostora veća grupa omladinaca skandirala 
je „Bolje rat – nego pakt, bolje grob – nego rob“, „Hoćemo savez sa 
Sovjetskom Rusijom“. Bili su neumorni u skandiranju, a u pauzi su pevali 
borbene pesme. Medju njima sam prepoznala braću Vokić i druge tuzlanske 
skojevce. Majka i ja smo stajale na peronu sa Ajzenštajnom i njegovom kćerkom, 
gledali smo za vozom koji je lagano odlazio.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kao i većina prisutnih, otac je bio raspoložen i nasmejan. Uskočio je 
lagano u voz korakom mladića i izmešao se sa šarenom gomilom. Stajali su na 
vratima, na papuči vagona i visili kao grozdovi na svim prozorima. Otac je 
ozarenog lica dugo mahao, sve dok voz nije počeo da izmiče prema Kreki. Na 
stanicu je tog dana došla velika grupa žena sa periferije koje su pošle sa 
kamenicama u zavežljajima, da bi se branile od policije, ukoliko bude 
potrebno.Većina onih koje smo tada ispratili srećno su se vratili kući. 
Poginula su, koliko znam, naša dva sugradjanina – Rado Mićić, artiljerijski 
poručnik i Henrih Fingerhut, spiker Radio-Beograda.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Kad je voz otišao, svi smo krenuli i formirali dugu povorku koja je pošla 
prema centru i zaustavila se na Kapiji, izmedju Jakšićeve knjižare i 
piljarnica. Masa je izvikivala parole, vrilo je na sve strane. Sa prozora našeg 
stana u Čalićevoj kući, posmatrala sam ustalasanu svetinu. Govorio je – ako 
se dobro sećam – Diko Jakšić, iz mase ili možda sa prozora mekteba, iznad 
Jakšićeve knjižare. Glas mu se gubio u opštoj vrevi i metežu. Slični 
skupovi održavali su se širom Tuzle, Kreke i okoline. Raspoloženje je bilo 
usijano i neponovljivo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Izgleda, medjutim, da naši vojni i politički vrhovi koji su inicirali 
raskid pakta, nisu bili zahvaćeni istim raspoloženjem, kao i da nisu bili 
pripremljeni za udarce koji će uslediti posle puča 27.marta. Tek, general 
Simović bio je zakazao venčanje svoje ćerke za 6.april, dan kada će bez 
objave rata pasti prve bombe na Beograd. Rano ujutro umukao je glas spikera 
Radio Beograda. „Štuke“ su zavijale nad „otvorenim gradom“, ljudi su bežali 
na sve strane, talas izbeglica iz Beograda dospeo je čak do Tuzle. Sretali smo 
ljude u pidžamama ili u donjem vešu, onako kako su ustali iz kreveta, a stigli 
su kod svojih rodjaka ili prijatelja. Majka je stajala na ulici i raspitivala se 
za mesta gde su stanovale njene sestre. Toga dana bila je zakazana fudbalska 
utakmica pa smo majka i ja krenule posle podne sa Duškom Stokanovićem na 
igralište. Usred prvog poluvremena, avioni počeše da kruže nad terenom, igra 
se prekinula, a narod razbežao, pa tako se i mi popesmo zadihani uz neko brdo. 
Inače, sirena je svakog dana oglašavala približavanje aviona i upozoravala 
ljude da se sklanjaju sa ulica. Mi smo, ne znam zašto, odlazili u ulaz zgrade 
doktora Milana Jovanovića, kao da je to nešto sigurnije od našeg ulaza. Tamo 
smo barem bili u društvu, i posle prolaska opasnosti vraćali smo se kući. 
Istini za volju, nemački avioni imali su izgleda neke druge ciljeve, a manje 
samu Tuzlu, gde je u stvari palo tek nekoliko bombi. Znam da su dve žene 
poginule – jedna od njih bila je supruga Radeta Jovanovića, skautskog lidera.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>I zaista, sve se bilo promenilo. U školu više ne idemo, više ne 
izlazim da donesem novine sa kioska kod trafikanta Ljube Miša. Nema više 
„Politike“, ni „Politikinog zabavnika“. Ne kupujem više cigarete koje 
sam svakog dana donosila ocu oko podne. Od njega nema nikakvih vesti, niti 
postoji mesto gde se može bilo šta saznati. Šire se razne glasine, o borbama 
koje se, navodno, vode na sve strane, o okršajima u vazduhu izmedju naših 
pilota i Nemaca, o tome da se kralj povlači preko Zvornika, da je kraljica 
Marija boravila u kući Hadži-Mehmedovića u Gornjoj Tuzli, i slično. Po nekom 
opštem uverenju, glavni otpor naša vojska treba da pruži upravo ovde u Bosni, 
ali o tome nema nekih vidnijih znakova. Iako je, po Volteru, „dužnost kralja 
da umre za svoju zemlju“, naš mladi kralj, doveden na presto oficirskim pučem 
27.marta, ne samo da se nije borio za domovinu, već je seo u avion i otplovio 
do Engleske gde će provesti četiri pune godine lagodnog emigrantskog života.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Primećuju se poremećaji u svim oblastima života. Čak i priroda se 
uskomešala. Lažno proleće iz martovskih dana koje je izvuklo behar na drveću, 
sada se pomešalo sa snegom i bljuzgavicom. Žalosna stvarnost demantuje priče 
o otporu naše vojske.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Stojimo na prozoru i posmatramo vojske koje danonoćno prolaze tuzlanskim 
ulicama, pre svega Glavnom ulicom, u otegnutim, nepreglednim kolonama. Sivi šinjeli, 
natopljeni kišom i snegom, glava do glave, šajkača do šajkače – vuku se 
po blatnjavim gradskim ulicama, kao da idu bez odredjenog cilja, bez plana i 
namere. Verovatno se nikad neće ustanoviti koliko je pripadnika jugoslovenske 
vojske prošlo tih dana tuzlanskim krajem.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Jedna kolona ide u pravcu Zapadnog, a već sledeća ide u pravcu Istočnog 
logora. Po hladnoj i mokroj susnežici, smrknuti i prozebli, otežu se redovi 
vojnika čije se raspoloženje može pratiti iz dana u dan. Od prvih dana, kada 
su raspoloženi i utegnuti snažno koračali, - do poslednjih dana kada ih napušta 
disciplina, a nastupa demoralizacija. Oseća se blisko rasulo i kapitulacija, 
povorke se postepeno osipaju i rasturaju. Svako ide na svoju stranu, nastaje 
trka da se dodje do civilnog odela – do momenta kad će ih Nemci ponovo 
prikupljati i svrstavati razoružane u nove povorke – u zarobljeničke logore. 
Neće proći ni nekoliko dana, ove povorke u sivim uniformama, prestrojene i 
desetkovane, krenuće u furgonima, u velikim transportima u zarobljeničke 
logore. Željeznička stanica je opet zakrčena – nije prošlo ni dvadesetak 
dana od burnog i veselog ispraćaja. Oduševljenje je zamenila apatij, i ogorčenje 
na vojnu komandu koja ih je izdala.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Onog momenta kad je stanovništvo shvatilo da je dotadašnja vlast 
neslavno propala – da u stvari vlada bezvlašće, dok ne dodju novi vlastodršci 
– iz mahala i sokaka, iz tesnih ulica sa periferije, sručiše se mase ljudi 
na vojne logore, odakle se poče razvlačiti hrana i ostali materijal u ogromnim 
količinama. Žene u zarovima, deca, unezvereni ljudi, brzonogi mladići – 
jednom rečju svako ko je mogao ili hteo, počeše da jure gradskim ulicama i da 
tandrču raznim improvizovanim vozilima – kolica, dečja kolica, razne 
nosiljke, ranci, korpe – sve što je moglo da posluži za prenošenje robe. Po 
logici „Bolje mi, nego Švabo“, svako je zahvatao koliko je mogao. Ljudi 
posuti brašnom, pobeleli po licu, obrvama i kosi, živi učesnici u jednom 
razvlačenju i rasulu, kada moral i patriotsko osećanje opadaju do najniže tačke 
a na površinu izbijaju najdublji nagoni i večiti strah čoveka od gladi i 
neimaštine.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U opštem haosu i rasulu, zastrašeni nekolicinom bombi koje su pale na 
Tuzlu, gradjani zapravo, nisu imali nikakvih direktnih vesti o stanju na 
frontovima i u svetu. Beogradska štampa nije više dolazila, pa ni ona druga. 
Nekolicina svesnih mladića skojevaca, organizovali su svojevrsni 
„Radio-Tuzla“ koji je emitovao svoje emisije od 7. do 14.aprila, u toku 
celog dana, i to preko zvučnika knjižare Lemezović, koji im je služio za 
reklamu njihove robe, kao i za program Gradskog kina. Omladinci Momčilo Peleš, 
Mićo Njegovan i Vlado Krivokapić sačinjavali su redakciju „Radio-Tuzle“ i 
obavljali su spikersko-tehničke poslove. Taj glas „Radio Tuzle“ odjekivao 
je kao neki tračak svetlosti u predstojećem mraku koji će ubrzo nastupiti. 
Pored govornih emisija, „Radio-Tuzla“ je puštao i muzičke numere, što je 
činilo celu atmosferu lepšom i prijatnijom. Kad su ustaše došle na vlast, 
istraživale su ko su bili spikeri i organizatori Radio-Tuzle, ali pošto je puštena 
vest da je to bila stanica jugoslovenske vojske, prestali su sa istragom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Desetog aprila oko podne, bili smo okupljeni pored radio-aparata u 
apoteci „Zvijezda“ Milana Ajzenštajna, kada je glas spikera poslao u etar 
vest da je Ante Pavelić uspostavio novu državu „Nezavisnu državu 
Hrvatsku“ i da je Vlatko Maček pozvao na red mir i. „Hoćemo li i mi 
potpasti pod tu Nezavisnu državu?“ – neko je upitao. Vesti su bile turobne 
i potresno su delovale na prisutne, ali prave razmere katastrofe nisu nam još 
bile jasne.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Poslednji ostaci naše vojske još su prolazili, sve redje i redje, i 
konačno 15.aprila pred podne, stigoše prve motorizovane jedinice nemačke 
vojske. Na onoj istoj Brčanskoj malti na kojoj je razdragano gradjanstvo dočekalo 
1918.godine dobrovoljačku srpsku vojsku – oslobodjenje i ujedinjenje – naši 
gradski predstavnici dočekaše Nemce sa hlebom i solju. Sručiše se motoristi 
i razmileše po celom gradu. Vojne trupe Nemačkog Rajha koje smo do tada 
vidjali samo na filmskom platnu, kako u besprekornom vojničkom poretku marširaju 
po osvjenim gradovima Evrope, dodjoše sad i na naše ulice. Gradjani Tuzle dočekaše 
pobednike sa izmešanim osećanjima. Mržnja i odbojnost kod jednih, radost i 
oduševljenje kod drugih, a izmedju ove dve krajnosti, jedan broj gradjana kod 
kojih se politička apatija i nezainteresovanost pomešala sa trenutnom 
radoznalošću – šta će biti? Istini za volju, u Bosni, pa i u Tuzli, 
izvesni delovi stanovništva medju Muslimanima i Hrvatima, dočekali su Švabe, 
ako ne s radošću, ono sa strahopoštovanjem i respektom. Nešto zbog 
besprekornog nastupa jedne do savršenstva ustrojene vojne sile pod čijim se 
složnim korakom trese zemlja i isključuje svaka pomisao na otpor – a delom i 
zbog nasledjenih, tradicionalnih predstava o „starom, dobrom Švabi“ iz 
austrougarskog vakta koji je, pored svega, ipak, ostavljao ljudima njihovu 
„vjeru, običaje i imovinu“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Rat je počeo 6.aprila bombardovanjem Beograda, a završio se potpisom 
generala Kalafatovića na bezuslovnu kapitulaciju. Jugoslavija nije više 
postojala. Ni jedan od prethodnih ratova u evropskim zemljama nije kraće 
trajao. Svi su se duže branili – Grčka, Poljska, Francuska, barem nekoliko 
nedelja ili meseci. Kod nas medjutim, sve se završilo za deset dana. Mnogo se 
govorilo o izdaji u vojnim vrhovima, o tzv. petoj koloni, tek činjenica da se 
država branila samo deset dana nije se mogla opovrgnuti. Zemlja se raspala na 
delove: Srbija je postala nemačka okupaciona zona sa vladom Milana Nedića, 
Crna Gora i Dalmacija pripale su Italiji, Vojvodina Madjarima, Makedonija 
Bugarima, a mi u Bosni imali smo „sreću“ da pripadnemo „Nezavisnoj državi 
Hrvatskoj“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Negde 20.aprila predveče, vratio se otac kući iz rata, pocrneo, umoran 
i sa rancem na ledjima. Već nekoliko dana ranije dobili smo od njega vesti, iz 
Sarajeva. Pričao nam je o zgodama i nezgodama aprilskog rata i o tome kako je 
sa svojom jedinicom<span style="mso-spacerun: yes">&nbsp; </span>krstario u 
trouglu Sokolac – Romanija – Glasinac. Na tom prostoru, zasipani 
mitraljeskom vatrom iz aviona, vrteli su se u krug bez ikakvog smisla i plana, 
dok konačno nije došlo do rasula. Po susnežici i hladnoći, promrzli i mokri 
okretali su se i obrtali s velikom komorom na malom prostoru. Posebno je 
slikovito opisivao ogorčenje ljudi, spremnih da se bore, koji su bespomoćno 
golim pesnicama pretili švapskim avionima, i uz to gnevno psovali. Nešto tišim 
glasom, s posebnim naglaskom, govorio je o susretu sa drugovima u Sarajevu. 
Pominjao je Rodoljuba Čolakovića i druge, već na pragu velikih priprema za 
predstojeću borbu. Naročito je potresno delovao na njega susret s najmilijim 
drugom i prijateljem Brankom Bujićem – Sedmakom, koji se osećao odsečen i 
izgubljen. Bio je istinski zabrinut za Branka, i ne bez razloga. Medju prvima, 
kao poznati komunist-robijaš, biće odveden avgusta 1941. navodno u Glinu ili 
Gospić, i tamo pogubljen.<o:p>
</o:p>
</span></p>
<p class="MsoNormal" align="center" style="text-align:center;line-height:150%"><span lang="SR" style="font-size:14.0pt;mso-ansi-language:SR">&nbsp;<o:p>
</o:p>
</span></p>
<p class="MsoNormal" align="center" style="text-align:center;line-height:150%"><span lang="SR" style="font-size:14.0pt;mso-ansi-language:SR">---------------- 
* -------------- * --------------- * --------------<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR">&nbsp;<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Prvi vesnici nove vlasti na našim ulicama bili su mladići koji su se još 
pre zvanične kapitulacije pojavili i to u civilu, ali naoružani sa širokim 
trakama na rukavima – neka vrsta gradjanske straže i prethodnice ustaške 
vlasti. Jurili su na biciklima i motorima i nagoveštavali predstojeći strah i 
teror. Medju njima se isticao Tomo Frkatović – Braco, djak srednje tehničke 
škole, koji je u Tuzlu dolazio i ranije kod rodbine,i bio poznat sa tuzlanskog 
korza. „Ko su ovi“ pitalo se gradjanstvo – još uvek nedovoljno svesno šta 
ga očekuje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Uspostavljanje nove ustaške vlasti odvijalo se pod zaštitom i uz pomoć 
nemačkih vojnih i političkih formacija – od Vermahta do Gestapoa. Sve je išlo 
kao po nekom unapred utvrdjenom scenariju. Najpre se pojaviše ljudi u 
maslinastim uniformama – ustaše. Medju njima su naročito padali u oči oni u 
svetlo-žutim visokim čizmama, tzv. ustaše-povratnici. Reč je bila o 
pripadnicima ustaškog pokreta – emigrantima u Belgiji i drugim zemljama, koji 
su se zahvaljujući pobedi fašizma povratili, otud „povratnici“. Oni su 
imali naročiti ugled medju pristalicama ustaštva.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Preko puta naših prozora, u stan veletrgovca Joška Vizlera – pošto 
su iselili Vizlerovu porodicu – uselio se novi šef ustaškog „stana“, stožernik 
Stjepan Šuto sa ženom i malim detetom na rukama. Čovek krupan, četrdesetih 
godina, neotesan i bezizražajnog lika, koji je očigledno uživao u uniformi i 
ostalim simbolima vlasti. Žena dovedena sa sela i nepriviknuta na novu sredinu, 
najpre je iz prikrajka, iza zavese, posmatrala šta se dešava na ulici. Kasnije 
se osmelila i počela da izlazi napolje s detetom, i ubrzo se uživela u svoju 
novu ulogu. Ovim prvim ustaškim funkcionerima počeše postepeno da se priključuju 
naše domaće, dotada prikrivene ustaše: Tomo Frkatović, Drago Milas, braća 
Pipal, braća Keržan, sinovi knjižara Kamenjaševića, sinovi vinara Kuzme 
Stanojevića, i drugi. Najveće čudjenje i revolt medju skojevskom omladinom 
izazvali su neki naši drugovi iz školskih klupa, koji se preko noći preobratiše 
u ustaše, obukoše uniforme i naoružani počeše da krstare tuzlanskim 
ulicama, na motoru ili u grupama po dvojica-trojica. Bilo im je potrebno oko 
mesec dana da se organizuju i uspostave vlast u svim njenim vidovima – državnim, 
političkim, vojnim i policijskim. Ustaške postrojbe sastavljene od 
dobrovoljaca bile su stub novog poretka, uz njih još civilna vlast, oružništvo 
(žandarmerija), domobranstvo (mobilisana vojska), redarstvo (policija).<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pored funkcije velikog župana, kao i ustaških funkcija – logornik, 
stožernik, pobočnik i slično – pojavila se reč „povjerenik“ koja je 
označavala ličnost od naročitog poverenja. Drago Dujmušić, poznati veroučitelj 
rimokatoličke vere i ideolog velikohrvatskog šovinizma, postao je kotarski 
povjerenik. Posle Bahrije Kadića koji je otišao u Jajce za velikog župana župe 
Vrhbosna, došao je na mesto župana Ragib Čapljić, trgovac iz Vlasenice, koji 
očito nije uživao veliko poverenje ustaša, navodno zbog „zaštite Srba i 
komunista“. Feliks Nedjelski bio je podžupan.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Propašću stare države nije ostalo ništa na snazi od njenih zakona. 
Svakodnevno su donošeni novi propisi, uredbe i proglasi gradjanstvu. Tuzlanski 
telal neumorno je objavljivao razne naredbe i proglase. Na svim javnim mestima 
preko noći iščezoše slike kralja Aleksandra i mladog kralja Petra II, a 
pojavi se namršteni lik Ante Pavelića. Srušen je s velikim treskom i bukom 
spomenik kralju Aleksandru Karadjordjeviću – rad vajara Sretena Stojanovića 
– koji je stajao na trgu kod Kapije. Nazivi svih ustanova i ureda promenjeni 
su u nova dotad nepozanta imena i naslove. Uspostavljene su velike župe – 
nova administrativna podela Bosne, (kao u srednjevekovno doba), sa istim starim, 
pomalo zaboravljenim nazivima – Velika župa Usora i Soli, tako je prozvana 
tuzlanska oblast. Na Kapiji, u blizini našeg stana, postavljena je „Razglasna 
postaja“ koja je grmela od jutra do mraka – vesti, proglasi, pozivi, naredbe 
i koračnice.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Prvi udar izvršen je na Jevreje koji su morali da se isele iz svojih 
stanova i da ponesu žute trake, a potom veliku jevrejsku zvezdu na reveru. 
Zatim su jednim aktom-uredbom proterani sa teritorije NDH svi oni koji su po 
zavičajnosti bili iz Srbije, a službovali su u Bosni, odnosno u Tuzli, 
uglavnom inžinjeri, profesori, sudije i drugi službenici. Medju proteranima za 
Srbiju bila je i porodica rudarskog inžinjera Gojka Bojanića. Roditelji i 
troje školske dece – jedno od njih Dušanka, moja drugarica iz razreda – 
morali su u roku od nekoliko dana da se spakuju i napuste Tuzlu. Ljudi su bili 
bukvalno oterani, a da nisu znali zašto, jer su se srodili sa ovim krajevima i 
ljudima, (sve troje dece rodjeno je u Bosni). Nova vlast ih je tretirala kao 
stubove starog poretka i želela je da ih se što pre oslobodi, da bi mogla 
nesmetano, bez prisustva neprijatnih svedoka<span style="mso-spacerun: yes">&nbsp; 
</span>da pristupi svojim paklenim planovima i genocidu nad domaćim Srbima. Moj 
rastanak s Dušankom na željezničkoj stanici bio je dirljiv i u suzama. Opraštali 
smo se ujedno od našeg bezbrižnog detinjstva i postajali odrasli ljudi pre 
vremena.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Najpre je, već 25.aprila zabranjeno ćirilično pismo. Ćirilica, u 
upotrebi već 11 vekova na našem tlu, čije je povlačenje pred latinicom otpočelo 
u Bosni u 19.veku, naročito za vreme austrougarske okupacije – sada je doživela 
da bude zabranjena, i to u Bosni, gde je i za vreme turskog vakta bila službeno 
pismo. Zatim su, krajem aprila uhapšeni u Tuzli prvi taoci, njih dvadeset, i to 
kao preventivna mera nemačkih vlasti, pošto je u jednom srbijanskom selu 
ubijen nemački vojnik, te „da se sličnim dogadjajima stane na put. <span style="mso-spacerun: yes">&nbsp;</span><o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Dana 15.maja – takoreći istog dana kada je na savetovanju u Glini 
donesena odluka da se pristupi likvidaciji Srba, Židova i drugih „nepoćudnih 
elemenata“ – uhapšena je i ubrzo odvedena u logor prva grupa Srba iz Tuzle. 
Po ustaškoj proceni, bili su to prethodnom režimu najodaniji, ugledni Srbi: dr 
Dušan Djerić, advokat i bivši senator, tuzlanski prota Jovan Magarašević, 
trgovci Jovo i Mihajlo Marković, Jovan Simić i Nikifor Vasiljević, Jovo 
Zgonjanin policijski agent, Lazo Tišma, radnik iz Kreke, i drugi. Ovi uhapšeni 
proveli su u Zagrebu do 25.juna, odakle su odvedeni u logor „Danica“ u 
Koprivnici, a kasnije su likvidirani na putu za Jadovno, negde u velebitskim 
gudurama.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ubrzo posle prve grupe koja je sprovedena u logor, usledilo je hapšenje 
druge veće grupe Srba, koji su svi mučki likvidirani, neki u Tuzli (dvorište 
Doma Kola srpskih sestara), a neki u okolini, pod Majevicom. Najpre je 
izmasakriran Ismet Joldić – Joldo, na opše zaprepašćenje gradjana, naročito 
Muslimana kojima navodno nije pretio progon. Joldo je bio krupan, stasit i visok 
čovek, rumen u licu, plavoridj, – koji je prilikom srpskih nacionalnih 
praznika pre rata paradirao sa malobrojnom, ali glasnom organizacijom četnika 
Koste Pećanca. Često je dolazio u sukob sa tadašnjim frankovcima, pa su mu se 
krvnički osvetili. U toj grupi su mučki ubijeni: Milan Pajkanović i Milo 
Ljepava, službenici, Zdravko Stjepanović trgovac i Niko Antić, trafikant, 
Vojo Vukanović upravnik Solare, ing. Bogdan Djukić, Vaso Marinković, 
upravitelj Gradjanske škole i drugi.<a style="mso-footnote-id:ftn1" href="#_ftn1" name="_ftnref1" title><span class="MsoFootnoteReference">*</span></a> 
Vesti o sličnim progonima i ubistvima dolazile su svakodnevno iz okolnih mesta, 
a sa stanice su polazili transporti. Teror nad Srbima uzimao je sve više maha. 
U julu mesecu u tuzlanskom okrugu pohapšeni su gotovo svi pravoslavni sveštenici, 
navodno njih 114 sa oko 340 članova porodice, pa su otpremljeni vozom u sabirni 
logor Caprag kod Siska, ustrojen posebno za pravoslavne sveštenike. Jedan deo 
otpremljen je u druge logore, odakle se nisu vratili, dok su drugi proterani u 
Srbiju. Samo mali deo njih je preživeo.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Za rad u novim ustanovama počeli su da dolaze sa strane službenici i 
funkcioneri. Pojavilo se mnogo novih lica i raznih egzekutora. Policija se sada 
zvala redarstvo, a šef policije – predstojnik župske redarstvene oblasti. 
Novi predstojnik Šefkija Muftić, pojavio se u Tuzli negde u rano leto 1941. u 
šarenoj gomili pridošlica – policajaca, agenata, batinaša, švercera i 
sitnih činovnika – koji su sačinjavali kičmu i oslonac novog poretka. Muftić 
je bio čovek temeljan – nešto viši od srednjeg rasta, četrdesetih godina, 
sa sivim šeširom na glavi i ridjem kaputu koji se primećivao izdaleka. 
Grubost lika bila je još više naglašena njegovim hladnim sivo-plavim očima 
kojima je streljao prolaznike. Ponekad je predveče šetao tuzlanskim korzom s 
porodicom – visokom crnokosom ženom, vižljastom ćerkom s pletenicama i dečkom, 
mladjim sinom. Ni ovaj porodični dekor nije mogao da ublaži i omekša oštrinu 
i nametljivost Muftićevog nastupa. Mnogo češće nego sa članovima porodice, 
Muftić je obilazio Tuzlu sa pomoćnicima, agentima-došljacima, braćom Tanović. 
Jedan je bio plav i krivovrat, drugi nižeg rasta, crnomanjast. Oni su umesto 
fesa nosili šešire kao znak evropske mode i odbacivanja tradicije. Ispod 
kaputa su im se jasno ocrtavali obrisi oružja od kog se nikad nisu odvajali.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U toj već naelektrisanoj situaciji, u uslovima legalizovanog terora i 
genocida, kao bomba odjeknu vest da je Hitler napao Sovjetski Savez. Taj dan 
bila je nedelja – duga ravnodnevnica – išla sam ulicom od naše kuće do 
stana apotekara Ajzenštajna, da uzmem knjige za čitanje. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Otac je 
pozajmljivao knjige od Ajzenštajna i od dolaska Nemaca isčitavao velike količine 
detektivskih romana engleskog pisca Edgar Wallace-a - tako se izgleda najbolje 
odmarao i zaboravljao na strašnu situaciju oko nas. Bili su to romani engleskog 
pisca, koji je pre Agate Cristie, objavio serije kriminalističkih romana. 
Knjige Edgar Wallace-a bile su u crvenim koricama i nosile su neobične naslove: 
„Zeleni strelac“, „Tajna žutog narcisa“, „Neobična grofica“, 
„Mrtve oči Londona“, „Žaba sa maskom“, „Nestali milion“ i tome slično. 
Otac ih je čitao u jednom dahu, za jednu-dve noći.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Taj dan kada 
je izbio rat sa Rusijom, 22.juni bio je miran i tih kao na groblju. Vreme je 
bilo vedro i sjajno, dan sunčan, junski. Bila je nedelja, na ulicama je bilo 
malo ljudi, samo po neki prolaznik. Išla sam lagano, korak po korak, nosila sam 
pod rukom knjige i kretala se prema kući Ajzenštajnovih. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Taj Hitlerov 
napad na Rusiju, iznenadan i silovit, kao da je obradovao i ohrabrio progresivne 
ljude, pre svega komuniste. Izgledalo je kao da su samo to i očekivali. 
Verovatno da nikada početak jednog rata nije izazvao toliko pozitivnih nada i očekivanja. 
Povik, „Zaratila Rusija“, čuo se na sve strane i kao da je ulivao nadu da 
će se kroz ratnu katastrofu i golgotu doći na kraju do spasenja. Ja tada nisam 
znala, kasnije sam saznala, da se na dan 22.juna, na Solini okupilo oko 
osamdesetak omladinaca, kao na jednom izletu. Glavna tema je bila „Zaratila 
Rusija“.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Sada je, kao i svugde, nastupio glavni udar protiv komunista. Po zidovima 
i banderama osvanula je poternica sa potpisom podžupana Feliksa Nedjielskog, 
raspisana 4.jula, za desetoricom tuzlanskih komunista koji su se već povukli u 
ilegalnost. Na izlogu Tivarove radnje, u istoj zgradi gde smo stanovali, pročitala 
sam taj plakat zeleno-plave boje. Sve navedene komuniste poznavala sam, neke iz 
vidjenja, a neke lično, jer su dolazili u našu kuću. Neke od njih – Ratka 
Vokića, Ivana Markovića, Fridu Laufer i Tomu Ramljaka, više nikad nisam 
videla.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Poternica je bila alarmni signal za sve komuniste, skojevce i druge 
napredne ljude, da počinje organizovani napad.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U žarke letnje dane s kraja jula i početkom avgusta, kao udar groma, 
odjeknula je medju nama vest o izbijanju ustanka, na Ozrenu, Majevici, Birču, 
Romaniji. Već je ranije bilo nagoveštaja, znalo se ponešto o pripremama, ali 
sada je oružani ustanak postao stvarnost. Na sve strane je gorelo i plamtelo, 
vesti su stizale s raznih krajeva i smenjivale se munjevitom brzinom. Nevidljive 
podele koje su se stalno vršile medju nama u to vreme, počeše opet da nas 
pregradjuju: na one koji se raduju ustanku i one koji se pribojavaju – do onih 
koji bi želeli da ga satru u zametku. Ljudi postajahu „naši“ i 
„njihovi“. Ovi „naši“, dotada sumorno raspoloženi, počeše smelije da 
se oglašavaju. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Gimnazija nije radila već od početka aprila, školska godina se završila 
mnogo ranije, a matura se nije polagala. Pošto se otac srećno vratio iz rata, 
majka je želela da vidi svoju mladju sestru Ljubu, apotekaricu koja je živela 
u Ljuboviji i 16.aprila rodila drugog sina. Otac je preko „Ortskomandanture“ 
nabavio za nas dve propusnice s kojima ćemo preći granicu na Drini. Pošli smo 
preko Zvornika, zatim do Bratunca, gde je u aprilskom ratu bio veliki okršaj, a 
onda peške do Ljubovije. Ljubu i njenu porodicu zatekli smo u dobrom stanju, 
ali zabrinute za dalji tok dogadjaja, s ozbirom na granicu koja je išla Drinom. 
Pošto smo proveli lepih nedelju dana s Ljubom, njenim mužem i decom, vratili 
smo se istim putem u Tuzlu i to upravo pred izbijanje i početak genocida. 
Stigli smo još da odemo na jedan zajednički izlet s našim prijateljima, (o 
tome piše Borka Tomljenović u knjizi „Bosanski kontrapunkt“ – „Oproštajni 
izlet“). Otac je s doktorom Jovanovićem iznajmio manji autobus kojim smo otišli 
do Djurdjevika i tamo proveli ceo dan na obali rečice Oskove ili Gostelje, 
(nikad ne znam koja je od njih dve). Vreme je bilo junsko, ali još hladno za 
kupanje, voda je bila kao led, slikali smo se, šetali i kao da smo znali da je 
to naš poslednji susret. Doktor Jovanović će uskoro morati da izbegne u 
Srbiju, Duško Stokanović je u avgustu odveden u logor, Vizlerovi i Ajzenštajnovi 
su uspeli da predju u italijansku zonu i tako se spasu, a otac je krenuo putem 
bez povratka. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Pred našim očima rastvorilo se naše dotadašnje društvo, poredak koji 
je i pored svojih očiglednih nedostataka održavao mir i postojeći red stvari. 
<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Počele su 
se stvarati i širiti nove reči, nastala je prava euforija izmišljanja i 
stvaranja reči-kovanica, uglavnom bukvalnih prevoda iz nemačkog jezika. Ubrzo 
su neke ulazile u upotrebu, čestim ponavljanjem, kao „promičba“ tj. 
propaganda, pa krugovalna i razglasna postaja, tj. Radio stanica, policija je 
postala redarstvo, a srez kotar. Okruzi su postali župe sa nazivima iz vremena 
starobosanske države, pa tako mi postadosmo ponovo, posle mnogo vekova, Župa 
Usora i Soli. Medjutim, neke reči su ostale u domenu ismejavanja i poruge, o čemu 
su se prepričavali vicevi čiji je autor navodno bio čovek iz Sarajeva, Nikola 
„teški radnik“. O Muslimanima koji su od strane Pavelića definisani kao 
„cvijet hrvatskog naroda“, takodje su se ispredali vicevi. Ipak, sve te šale 
imale su ukus gorčine i prizvuk tuge – iza njih je stajalo iscereno lice fašizma 
i njegovih zločina. Izmedju ostalog, te reči su iskopavale razlike medju nama, 
- jednih koji su ih upotrebljavali i uzimali kao ozbiljno i onih kojima su bile 
odvratne i privremene.<o:p>
</o:p>
</span></p>
<p class="MsoNormal" align="center" style="text-align:center;line-height:150%"><span lang="SR" style="font-size:14.0pt;mso-ansi-language:SR">------------- 
* ------------ * ------------ * ------------<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">&nbsp;<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Genocid nad 
Srbima i Jevrejima u Nezavisnoj državi Hrvatskoj 1941/42, bio je dogadjaj bez 
presedana u našoj novijoj istoriji. Mada je i u prethodnoj Jugoslaviji 
1918-1941, kao i u ranijim državama Srbije bilo pojedinačnih i grupnih progona 
i likvidacija (obračuni s političkim protivnicima, ubistva komunističkih 
prvaka i vodja HSS-a, zločini komita 1918, kao i masakr u muslimanskim selima u 
Crnoj Gori 1924), - zločina ovakvih razmera nije bilo. U prethodnoj 
Jugoslaviji, kao i u Srbiji povodom dinastičkih borbi, zločini su bili upereni 
mahom protiv pojedinaca ili grupa, a mnogo manje protiv celih naroda ili 
manjina. Zločin ustaške države bio je čudovišan i zbog toga što je NDH 
zahvatila veliki geografski prostor: celu Hrvatsku sa Sremom (sve do Zemuna), 
zatim Bosnu i Hercegovinu koja je, zahvaljujući nemačkom patronatu, ušla u 
sastav NDH kao božićni poklon ili devojački miraz. Pošto se nakon 10.aprila 
konstituisala ustaška vlast, jedan početni signal bio je dovoljan da otpočne 
genocid na ogromnom prostoru. Takoreći u svim gradovima, varošima i selima 
pohapšeni su skoro svi ugledni i imućni, ali i manje imućni Srbi. Mnogi su 
odmah likvidirani, a većina odvedena u sabirne logore, a zatim u logore smrti i 
na masovna stratišta. Neizvesno je do danas, da li negde postoje tačni i 
precizni podaci, ali svakako je reč o desetinama hiljada, ako ne i o stotinama 
hiljada ljudi. Čime je bio inspirisan ovaj veliki zločin, ostaje još uvek 
pitanje na koje istoričari nisu dogovorili. Istorijska podloga ovog zločina, 
bila je, svakako, stvorena samim ratom koji je otvarao put zločinstvu svake 
vrste. Takodje, kapitulacijom jugoslovenske države u aprilu 1941. i naglim 
raspadom bilo kakvog zakonitog poretka, kao i izlaskom na površinu društvenog 
taloga u seoskim i gradskim sredinama, kome je bio otvoren put za pljačku i zločin. 
Treba imati u vidu da je to bilo vreme opšteg mraka u okupiranoj Evropi gde je 
bila u potpunosti ućutkana demokratska javnost i kada su nemačke trupe 
pobedonosno hrlile ka Moskvi.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Ideološka 
podloga „Velikog zločina“ bila je razjarena nacionalistička, klerofašistička 
svest, koja je imala blagoslov Katoličke crkve ili njeno prećutno odobravanje. 
Antisrpska ideja u povezanosti s antikomunizmom dovela je do najklasičnijeg 
oblika konzervativne, zloćudne kontrarevolucije – protiv jevrejstva, protiv 
srpstva, protiv komunizma i socijalizma i protiv Sovjetskog Saveza, ali i protiv 
zapadnih demokratija. Bio je to splet najmračnijih rasno-genocidnih projekata 
bez prave idejne sadržine i bez ideološke i političke poruke koja bi bila 
prihvatljiva normalnom čoveku. Retrogradnu sadržinu ustaškog ideološkog 
arsenala pratile su nehumane, evropskoj civilizaciji neprimerene metode obračuna 
s „protivnikom“, de fakto s golorukim narodom. Masovne grobnice, likvidacija 
maljem u glavu, ili klanje ljudi nožem, jame pune ljudskih tela polivene negašenim 
krečom, paljevine crkava zajedno s ljudima, sve do logora smrti, najvećeg u 
Jasenovcu – učinili su da je ustaštvo i ustaška država postalo sinonim Zla 
u ratnom stradanju naroda naše zemlje.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Gorko 
iskustvo je pokazalo da se živeti u zajedništvu moglo samo u miru, dok je rat 
samim svojim izbijanjem značio atak na razum i toleranciju, pošto je višenacionalna 
struktura stanovništva davala mogućnost da se podstaknu razdori i raspiri 
medjunacionalna mržnja. Tako se na talasima medjuetničkih sukoba raspao, 
istopio i raslojio čudesni svet stare Tuzle, pri čemu je genocid nad Srbima i 
Jevrejima u ustaškoj državi NDH 1941-1943. bio onaj krvavi zamajac čije 
stravične razmere nisu ni do danas celovito sagledane u kontekstu vremena i 
istorije. Srećom, Tuzla je spadala u one retke gradove gde teror i genocid nisu 
uzeli prevelikog maha, i to upravo zahvaljujući rečenom duhu zajedništva koji 
je zaustavio genocid i nije dozvolio rušenje crkve, Srpske varoši i drugih 
srpskih lokaliteta. Zloćudna priroda ustaške vlasti, i pored obećanja i 
udvaranja Muslimanima, otvorila je oči mnogim ljudima, pa su delovi muslimanske 
čaršije ustali u odbranu.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Pod uticajem 
komunista, a i po svom sopstvenom uverenju, u nekim krajevima je muslimanska čaršija 
predupredila moguće, velike zločine. U Tuzli se otpor protiv terora nad Srbima 
– posle prvog talasa koji je odneo desetine života – vezuje za ime i svetli 
lik Muftije Muhameda Kurta koji je svoj ugled založio za presecanje krvavog 
kola koje bi u Tuzli imalo svakako daleko teže i krvavije rezultate da je otpor 
izostao.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Sličan slučaj 
se desio u prošlom veku, u tursko doba.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">U to vreme 
živeo je u Tuzli dobrodušni, pametni i pošteni Hadži Jusuf Efendija, čukundeda 
današnjih Hadžiefendića (Mujage, Jusufa i drugih). O njemu je Živko Crnogorčević 
zapisao lepu pričicu. Navodno je 1858. izišao neki ferman po kome se imaju svi 
„kauri“ tamaniti po turskom carstvu. Vest o tome stiže i u Tuzlu, pošto je 
takva seča počela već u Siriji. Sastanu se uglednici u Staroj džamiji da većaju 
šta će i kako će, pa reše da pozovu i Hadži Jusuf-Efendiju koji im reče: 
„Znate li vi ljudi gdi je Stambol i koliko treba vremena dok dodje tako jedan 
ferman... Ja od moje strane vam kažem da pričekamo, i kada se tri puta nalog 
ponovo onda vam kažem: prvo ćete doći mojoj kući pak mene posjeći i što 
god imade žive duše u mojoj kući – malo veliko, muško i žensko – 
isjecite, pak onda idite u varoš i radite što znate. Ja s vama neću u tome da 
budem sporazuman“.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Pra-praunuk 
Hadži Jusufa Efendije, bio je Jusufaga Hadžiefendić koji je sa Muftijom 
Kurtom išao u delegaciji Muslimana u Ortskomandanturu Nemaca u kući Pere 
Stokanovića da mole da se prekine nasilje nad Srbima i da se ne ruši 
pravoslavna crkva, kako je bilo najavljeno.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Razume se da 
je svaki osvajač nastojao da produbi razlike medju domaćim stanovništvom, 
kako mu ujedinjeni i složni ne bi mogli pružiti otpor. Za tu svrhu zahvalna 
podloga u Bosni bila je vjera ili „zakon“. Pripadnost odredjenoj vjeri ili 
crkvi činila je da su jedni bili bliži vlastodršcu nego oni ostali. Tako 
Muslimani u tursko doba, katolici-Hrvati u vreme Austrougarske, a pravoslavni 
Srbi u doba Kraljevine. Vizantijski istoričari nisu znali da razlikuju Srbe od 
Hrvata – za njih su to bili isti narodi. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Saradnja s 
okupatorom bila je veoma široka i razgranata i skoro da je bilo nemoguće 
razgraničiti strogo ovaj pojam. Zapravo, svi mi koji smo živeli i boravili u 
NDH, dobijali garantovano snabdevanje, išli u školu i na zanat, ili službovali, 
- svi smo mi bili na neki način „saradnici“. Bez obzira na naše političko 
uverenje, ili opredeljenost za NOP svi smo bili sastavni deo njihove statistike, 
ako ništa drugo ono kao broj.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Medjutim, 
istinskih saradnika, tj. onih koji su podržavali i verovali u Novi poredak, 
bilo je znatno manje. Po mojoj proceni, 20 do 30% stanovništva koje se, 
identifikovalo sa fašističkim poretkom, 30 do 40% bilo je aktivno ili pasovno 
protiv, dok su ostali bili izmedju – ni za ni protiv, oni koji de fakto čine 
središte i pasivnu većinu gotovo svakog poretka.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Leto je bilo u punom zamahu, ulice posivele od prašine, na bazen se nije 
išlo, lov na ljude odigravao se pred našim očima. Svakog dana su pristizale 
vesti o novim žrtvama terora. Geografski pojmovi, dotad prilično udaljeni od 
nas, udjoše u svakodnevnu upotrebu – Gospić, Jadovno, Glina, Jastrebarsko, a 
zatim najstrašnija od svih, reč Jasenovac – postadoše simboli strahovite 
vizije smrti i uništenja.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ne znam da li se tačno zna kada je počeo ustanak u našem kraju, mada 
je zvanični datum bio 27. juli. Najpre su se čule priče kako „šumnjaci“ 
napadaju vozove na pruzi Tuzla-Doboj, te da se oni spuštaju sa Ozrena na prugu. 
U isto vreme posle napada na SSSR počeo je progon komunista koji su takodje 
odlazili „u šumu“. Najpre grupa vodećih tuzlanskih komunista za kojima je 
bila raspisana poternica kojom su oblepljeni bili svi stubovi i izlozi u gradu. 
Sva imena na poternici bila su mi poznata, a neki su bili očevi saradnici i 
prijatelji. Jedna od njih, Antonija Mandžić sišla je u grad obučena u zar i 
došla kod nas, kako bi povela oca da im se pridruži. Bio je to mučan susret, 
jer otac nije mogao da krene odjednom i nepripremljen. On je rekao tada Antoniji 
da će doći i da računaju na njega, ali mora neke stvari da obavi pre nego što 
krene. Većina ljudi sa poternice nisu bili porodični ljudi već uglavnom neoženjeni 
i bez dece. Majka je tada spremila Antoniji paket sa slatkišima i ona je otišla 
neobavljenog posla. Ocu je kasnije, iako je poginuo, bilo zamereno što se nije 
odazvao na prvi poziv.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Ustanak je, kako se širio, donosio i do nas u gradu nova iskustva i 
saznanja i nove reči koje su ulazile u svakodnevni rečnik ljudi. Prvobitno je 
neodredjena reč „šumnjak“ označavala sve one koji se bore i prebivaju po 
šumama, dok je u žargonu neprijateljske propagande narodni borac postao 
„odmetnik“, da bi se podvukao njegov protivzakoniti status. Geografski 
pojmovi, nazivi sela i manjih mesta, udjoše u svakodnevni opticaj – 
Karanovac, Petrovo Selo, Doboj, Ozren, Caparde i druga poprišta borbi. Vesti o 
prekidima pruge, o zaustavljanju vozova, o napadima ustanika, kolale su medju 
gradjanstvom, naročito su se šapatom prenosile i prepričavale medju 
pristalicama ustanika. Pojmovi kao što su „zarobljavanje“, „zamena 
zarobljenika“, „odmazda“, „taoci“, postajali su deo naše 
svakodnevnice.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Postepeno je sve više osvajala prostor reč „partizan“, - da bi se 
odredio istinski narodni borac, i utiskivala se u svest ljudi kao alternativa i 
suprotnost četništvu, koje je u prvo vreme sačinjavalo deo ustaničke vojske. 
Posledice diferencijacije dopirale su do nas u prečišćenom vidu – četništvo 
je ostajalo na uskom koloseku nacionalne mržnje i medjusobnog istrebljenja, dok 
je partizanski pokret s KPJ na čelu, upućivao na široke prostore bratstva i 
jedinstva. Počesmo oko sebe i u svojoj sredini da se i u tom smislu 
prepoznajemo. Fašistoidnim delovima hrvatskog i muslimanskog stanovništva 
priključiše se pristalice četništva koje će u daljem razvoju postati jedan 
od vojnih i političkih stubova nacionalne izdaje pod okriljem kukastog krsta.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U mnoštvu novih reči pojavili su se i neki zastrašujući nazivi. Takav 
je bio naziv „Pokretni prijeki sud“. Pokretni sud, znači, išao je iz mesta 
u mesto, a preki zato što je po kratkom postupku donosio presude i to uglavnom 
smrtne. „Prijeki sud“ je zasedao u zgradi Okružnog suda na glavnoj ulici, a 
počeo je s radom već u rano leto 1941. Njegova prva presuda bila je Maksu 
Rajzbergu, Jevrejinu koji je bio optužen za neprijateljsku propagandu i ubrzo 
streljan. Zatim su se redjala sudjenja jedno za drugim. Dramatično sudjenje 
koje sam detaljno pratila bilo je sudjenje Šiljku, Vikiću i Suljatoviću. Bila 
sam u društvu Vikićeve sestre Lucije u toku celog dana, koliko je sudjenje 
trajalo. Od njihovog dolaska u sud, čitanja presude i posle toga odvodjenje u 
Štok gde će se obaviti streljanje, pratila sam ih i gledala njihove poslednje 
časove. Šiljak i Vikić su išli visoko izdignute glave i vedrog izgleda, dok 
je nešto stariji, porodični čovek Suljtović bio smrknut i potamneo u licu. 
Vikić i Šiljak su zračili nekom energijom koja je isijavala iz njih, pevali 
su i izvikivali parole, kao da su bili srećni što mogu da umru za ideju u koju 
su verovali. Stajali smo pred Štokom, u većoj gomili ljudi, sve vreme dok je 
trajao žalbeni postupak, tj. rok molbe za pomilovanje koju je advokat uložio. 
Tad je dojurio na motoru Mustafa Gelja, domaći policajac i batinaš, sa odlukom 
da je moba odbijena. U uskomešanoj masi čuli su se razni komentari. Pucnji 
koji su ispaljeni u grudi njih trojice odjeknuli su izmedju okolnih brda. Posle 
pola sata ili sat izneli su njihova mrtva tela. Vikića i Suljatovića preuzela 
je porodica i odnela na groblje gde će ih sahraniti, dok su Šiljka bez 
porodice, ustaše u toku noći pokopale ispod tadašnjeg Oficirskog parka.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Već od septembra nastavljaju se sudjenja, da bi se u oktobru održalo možda 
i najveće sudjenje takozvanoj „Bušovoj grupi“. Mahmut Bušatlija, zvani Buš, 
student beogradskog univerziteta, bio je u Tuzli tokom leta kao delegat 
Pokrajinskog komiteta BiH i rukovodio je ilegalnim radom. Otac je vidjao Buša 
iako je bio u dubokoj ilegalnosti, a mnoge ljude iz okolnih mesta koji su tražili 
vezu s Partijom, povezao je sa Bušom. Tek, čulo se jednog dana kako je cela 
grupa koja je pošla na Majevicu zarobljena negde kod Gornje Tuzle, a sam Buš 
bio je ranjen u obe noge, od bombe. Odveden u bolnicu, on je sutradan umro od 
posledica ranjavanja. Ostalim članovima održano je sudjenje na kome su neki 
osudjeni na smrt a drugi imali sreću da budu oslobodjeni. Amalija Lebeničnik, 
poreklom Nemica i njen sin Andrija osudjeni su na smrt. Amalija je bila učesnik 
nemačke revolucije 1918/19, i poznavala je Rozu Luksemburg, a posle toga 
doselila je s porodicom u Bosnu. Držala se hrabro do poslednjeg trenutka. 
Studentkinja medicine Zora Holovac, osudjena na smrt, vrlo veštom odbranom 
advokata Ljube Peleša, uspela je da bude pomilovana i da kaznu odleži u robijašnici, 
a ne u logoru. Kasnije je bila zamenjena od strane slavonskih partizana i preživela 
je rat.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Početkom jeseni otac je bio mobilisan u domobranstvo, gde nije bio 
zaposlen preko celog dana, niti je nosio uniformu, već je odlazio posle podne u 
vojni logor na kraju Capar-ulice, radi obavljanja pregleda. Na taj način bio je 
u prilici da nabavlja velike količine sanitetskog materijala, da oslobadja 
pojedince od vojne obaveze, te da oglašava nesposobnim regrute i slično. Sećam 
se da je s jeseni 1941. u dva navrata dolazio očev brat Edhem, koji je u to 
vreme bio takodje mobilisan, i odnosio je iz naše kuće prepun vojnički ranac 
sanitetskog materijala, a bilo je i drugih koji su odnosili materijal. Teško da 
bi se moglo ustanoviti s kim je sve dolazio otac u kontakt preko domobranske službe 
i kakve je veze uspostavljao. Sem toga, on je bio svakodnevno u prilici da stupa 
u kontakte sa višim domobranskim oficirima, koji još nisu bili dospeli do 
opozicije režimu, ali su bili protivnici terora i nasilja, pa su u perspektivi 
mogli biti od pomoći i koristi NOP-u. <o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Vrlo žive kontakte održavao je otac sa Tuzlacima koji su postepeno, ali 
sve više bili mobilisani u domobranstvo, u Tuzli i u drugim mestima NDH. S 
jednim od njih, inače prijateljem – Kadijom Mujezinovićem, otac je češće 
razgovarao i jednom prilikom, u kafani kod Ferbara, rekao mu: „Nama trebaju 
oficiri i biće dobro došli. Ako se odlučiš da podješ, pripremi toplu odjeću 
i dobre cipele“. – U oktobru, otac je bio pozvan kod pacijenta u Djurdjevik, 
gde se na položaju s domobranima nalazio i Kadija. Tada mu se otac obratio s 
molbom da ga ako može prebaci na partizansku stranu. Medjutim, Kadija mu je 
odgovorio da za to nema još mogućnosti, ali da se to može pripremiti u 
dogledno vreme. Verovatno je, da se otac, našavši se na terenu, odlučio na 
ovaj korak, kako bi bilo što jednostavnije i bezbolnije i bez dugotrajnih i mučnih 
priprema. Na žalost ni Kadija, a ni Salih Žilić kome se obratio sa istom 
molbom, nisu tada imali odgovarajuće veze. Tek pošto se vratio kući iz 
Djurdjevika, otac je pričao o ovom svom neuspelom pokušaju. Medjutim, nije se 
više obraćao ovoj dvojici prijatelja, jer je MK KPJ preuzeo na sebe njegovo 
prebacivanje.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U isto vreme, tuzlanske vlasti nastojale su da udju u trag njegovim 
aktivnostima. Kao čuvar poretka, Muftić je od predratne policije, nasledio 
podatke o svim tuzlacima-komunistima i svoju pažnju je koncentrisao pre svega 
na one koji su bili u gradu i ilegalno delovali. Stalnim praćenjem i kontrolom 
ponašanja Muftić je nastojao da osujeti ilegalni rad ili, još bolje da ga na 
delu uhvati. Kao čoveka poznatog u gradu po svojim političkim ubedjenjima, 
Muftić je posebnu pažnju poklonio ocu. Ne samo da je pred našom kućom uvek 
dežurao poneko od agenata, nego je i sam Muftić nastojao da direktno utiče 
putem pretnji i ucena. Pozivao je s vremena na vreme oca „na razgovor“. Sećam 
se da je otac u dva navrata, po povratku iz policije, pun besa, vidno uzbudjen 
dolazio kući i prepričavao razgovor: „Zvao me je opet gospodin Muftić na 
razgovor“, zatim je reč po reč ponavljao šta su govorili. Stvar se svodila 
otprilike na to da on, Muftić, zna šta otac radi i za koga. „Znamo mi dobro, 
doktore, šta vi ovde radite i šta sve krijete iza svog ljekarskog poziva. Moje 
je da Vas upozorim, jer prema takvima, ako se ne opametite, nećemo imati 
milosti“! Uoči samog odlaska u partizane, još jednom je Muftić pozivao oca, 
poslednji put.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Početkom novembra pozvao me student medicine Momo Peleš i<span style="mso-spacerun:
yes">&nbsp; </span>saopštio mi je da sam primljena u SKOJ i da ću pripadati 
aktivu „Centar“ u kome smo tada bili svega troje: Momo, ja i Josif Sidorov, 
student – posinak dr Šerstneva. Moj rad se sastojao u prikupljanju 
sanitetskog materijala, odeće i drugih stvari, kao i novčanih priloga. Sem 
toga, trebalo je da okupim nekoliko drugarica – antifašistkinja. Uz to, Momo 
mi je dao na čitanje neke knjige. Sećam se da su to bila predratna 
„Nolitova“ izdanja na kojima su se vaspitavale generacije borbene omladine 
uoči rata. Pamtim i danas neke naslove „Djevojka za pisaćom mašinom“ 
(„Das Mädchen an Orga-Privat“), „Učenik Gerber je završio“ (Der Schüler 
Gerber hat absolviert“), i druge. Momo je bio prilično strog i ozbiljan, dok 
je Sidorov voleo šalu i nije nimalo ličio na skojevca-ilegalca. Moji prvi 
rezultati bili su više nego skromni, tako da je Momo izražavao čudjenje – 
zar ne može više? Očigledno, nisam bila naročito spretna i više sam se mučila 
i razbijala glavu kako da dodjem do priloga, nego što sam se upuštala u 
„akciju“. U kući niko nije znao za ove moje probleme. Bili su, svakako, 
obuzeti mnogo težim brigama.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Na Kapiji, nezvaničnom gradskom središtu, pojavila se s jeseni 1941. 
razapeta, velika geografska karta na kojoj su svakodnevno pomerane granice nemačkog 
napredovanja u Rusiji. Ova karta – očigledna demonstracija Hitlerove ratne 
sreće imala je višestruko dejstvo: pristalice fašizma je hrabrila i bodrila 
na još veću odanost i privrženost Novom poretku, malodušne i 
nezainteresovane je uveravala u moć i nepobedivost Trećeg Rajha, a antifašiste 
je ispunjavala ogorčenjem i besom – utoliko više što su strelice išle sve 
dublje na istok. Prolazeći ispod karte, okretala sam glavu da ne bih videla 
pravo stanje. Ali, radio koji smo slušali svako veče – i London i Atinu – 
potvrdjivali su strašne vesti – da je Hitler pred Moskvom.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>U decembru 1941, došlo je do jednog neuspelog očevog pokušaja da se 
prebaci na slobodnu teritoriju na Majevici, pošto su organizatori zatajili. 
Nekako, u to vreme, otac je prihvatio poziv doktora Podvineca da mu se pridruži 
u jednoj seansi za slušanje ploča, odnosno Betovenove Devete simfonije. 
Podvinec je, naime iz Zagreba poneo svoje ploče, pa ih je privremeno smestio 
kod svog šuraka doktora Pjerotića, koji se posle odlaska doktora Jovanovića 
uselio u njegov stan iznad Apoteke „Zvijezda“. Majka je odmah odbila da ide 
u tu posetu, jer „neće da sedi u stanu iz kog je doktor Jovanović morao da 
pobegne“. Ocu nije preostalo ništa drugo već je pošao i poveo je mene. 
Sedeli smo u lepoj trpezariji doktora Jovanovića, dok je Podvinec nameštao ploče. 
Bio je to starinski gramofon sa velikim zvučnikom. Otac koji je obožavao 
Betovena, s velikim ushićenjem je slušao dugu i za mene bučnu i dosadnu 
simfoniju. Bio je to trenutak kad je za momenat zaboravio sve nedaće i tegobe 
svoje situacije. Naročito je bio oduševljen poslednjim stavom kada horovi 
pevaju „Freude schöner Götterfunken“, i dočekao je kraj sa velikim 
zahvaljivanjem Podvinecu što ga je pozvao na ovo muzičko veče. Kasnije, kod 
kuće stalno je pevušio taj poslednji stav i čak je i mene terao da ga naučim 
reči „Ode radosti“, koja u Šilerovom originalu glasi „Freude schöner Götterfunken, 
Tochter aus Elysium“ i njen vrhunac kad horovi pevaju „Seid umschlungen 
Millionen“. Sa tim zvucima u ušima, otac se pripremao za svoj definitivni 
odlazak.<o:p>
</o:p>
</span></p>
<p class="MsoNormal" style="text-align:justify;line-height:150%"><span lang="SR" style="font-size:14.0pt;mso-ansi-language:SR"><span style="mso-tab-count:1">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
</span>Hiljadudevetstočetrdesetprva bližila se svom kraju.</span><b><span lang="SR" style="font-size:14.0pt;
mso-bidi-font-size:10.0pt;mso-ansi-language:SR"><o:p>
</o:p>
</span></b></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span class="MsoFootnoteReference">*</span></a> 
    <span lang="SR" style="mso-ansi-language:SR">Ovde ne navodim imena sivh uhapšenih 
    i pogubljenih tuzlanskih Srba – tačni podaci mogu se naći u 
    „Vremeplovu“ Dragiše Trivkovića ili u Regionalnom istorijskom arhivu 
    (RIA).<o:p>
    </o:p>
    </span></p>
  </div>
</div>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_35.htm"><b>Prethodna strana</b></a></TD>
<TD><a href="248_37.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

