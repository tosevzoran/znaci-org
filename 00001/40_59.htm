<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_58.htm"><b>Prethodni dokument</b></a></TD>
<TD><a href="40_60.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">IZBJEGLIČKA 
VLADA NAKON JUNA 1943.</span><span lang="DE" style="mso-ansi-language:DE"><o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Britanska 
je vlada početkom 1943. počela predlagati emigrantskoj vladi da iz Londona pređe 
u Kairo, prividno zato da bude bliže zemlji za vrijeme važnih tekućih 
operacija koje su se ticale Jugoslavije.<sup>96</sup> Neće biti pogrešno reći 
da je taj prijedlog dijelom došao i kao kulminacija sve većeg britanskog 
neraspoloženja zbog gloženja u emigrantskoj vladi, zbog Kairske afere i 
nagomilanih dokaza o kolaboraciji četnika s neprijateljem. Kao što smo 
vidjeli, Britanci su zaista bili razočarani djelovanjem i držanjem 
jugoslavenske vlade od jeseni 1941, a s vremenom su se okolnosti samo pogoršavale.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">96 
Pavlović, »Pad Jovanovićeve vlade«, osobito str. 4. Iako je Pavlović bio šef 
kabineta predsjednika vlade, pa tako i upoznat s pravim problemima, on piše 
samo o pitanjima »koja bi se mogla nazvati unutrašnje političkim pitanjima« 
vlade, (str. 16), izbjegavajući važne vladine odnose sa Saveznicima i građanski 
rat u zemlji, te implikacije koje su ta pitanja imala za budućnost Jugoslavije 
kao države.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Između 
ostalog, britanska je vlada bila nezadovoljna i s kraljem Petrom — njegovom 
okolinom, nedostatkom interesa za studij i nepostojanjem sistematskog programa 
koji bi ga pripremio za njegove dužnosti monarha. Na britanski prijedlog, kralj 
Petar je u februaru 1943. prihvatio imenovanje jednog britanskog oficira, majora 
Archibalda Dunlopa Mackenziea, za svog ađutanta, a smijenio je majora Vohosku. 
Mackenziejev posao bio je nezahvalan, ali ga je obavljao sve do marta 1944.<sup>97</sup></span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span style="font-size:7.0pt">97 
Biber </span><span lang="HR" style="font-size:7.0pt;
mso-ansi-language:HR">u <i>VUSu </i>od 5. jula 1972, str. 33. Vrlo negativna 
ocjena ličnosti kralja Petra nalazi se u izvještaju što ga je 30. juna 1944. 
podnio pukovnik </span><span style="font-size:7.0pt">Bailey</span><span lang="HR" style="font-size:7.0pt;mso-ansi-language:HR">. 
</span><span style="font-size:7.0pt">On</span><span lang="HR" style="font-size:7.0pt;
mso-ansi-language:HR"> je kralja pratio na turneji po nekim sredozemnim područjima. 
F. O. 371/44292, R 11324/44/92.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jovanović 
je podnio ostavku 17. juna 1943, budući da u vladi nije uspio postići koheziju 
potrebnu za donošenje važnih odluka, a bio je suočen sa sve većim britanskim 
pritiskom da Mihailović promijeni svoju politiku. Pišući poslije Jovanovićeve 
smrti, Radoje Knežević jasno kaže kako misli da su Britanci bili umiješani: 
»Vladu Slobodana Jovanovića srušila je tuđinska ruka .... Recimo samo kao 
svoj zaključak: da je obaranje Jovanovićeve Vlade (i zatim, takoreći 
automatski, pad Trifunovićeve) bilo neophodni preduslov za ostvarenje plana da 
se Jugoslavija posle rata stavi pod tutorstvo dve Velike Sile«.<sup>98</sup> 
Posve jasno, Velika Britanija je htjela da se Jovanović makne, ali je stvarni 
razlog njegovog pada bio u velikom porastu moći Narodnooslobodilačkog pokreta 
u zemlji, u uspostavljanju neposrednih odnosa Britanaca i partizana, u općenitom 
slabljenju četničke pozicije i kod kuće i kod Saveznika, te u njegovom 
odbijanju da promijeni svoju velikosrpsku politiku, iako je kod kuće očito 
bila neprovediva, a Britancima neprihvatljiva.<sup>99</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">98 
Radoje L. Knežević, »Slobodan Jovanović u politici«, str. 33.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">99 
Za diskusiju o promjeni britanske politike prema dvjema suparničkim grupama u 
Jugoslaviji tokom prve polovine 1943. i o padu Jovanovićeve vlade, vidi 
Kljaković »Promjena politike Velike Britanije prema Jugoslaviji u prvoj 
polovici 1943. godine«, osobito str. 44-56.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Tokom 
svog predsjedničkog mandata koji je trajao sedamnaest i pol mjeseci, Jovanović 
nije učinio ništa određeno da bi riješio nacionalno pitanje ili problem 
federalne reorganizacije države — iako je sve što bi emigrantska vlada mogla 
u tom pogledu učiniti, pod danim okolnostima, imalo samo akademsko značenje. 
Budući da je sam bio veoma pročetnički raspoložen i okružen još gorljivije 
pročetnički nastrojenim vojnim i političkim savjetnicima, Jovanović također 
nije učinio ništa da riješi sukob između četnika i partizana. Jovanović se 
morao nositi i s dugačkim nizom drugih problema u Londonu: s namjeravanom ženidbom 
kralja Petra i grčke kneginje Aleksandre, protiv čega je bio i on i svi srpski 
stranački političari, bojeći se da bi to u zemlji moglo imati nepovoljan učinak 
za kralja i dinastiju;<sup>100</sup> zatim, sa sporom oko teksta pripremane 
vladine deklaracije o poslijeratnoj reorganizaciji zemlje i vladinoj politici;<sup>101</sup> 
s jakom opozicijom hrvatskih ministara gotovo svakom prijedlogu predsjednika 
vlade i s njihovim inzistiranjem da najmanje jedno ambasadorsko mjesto, bilo u 
Londonu bilo u </span>Washingtonu<span lang="HR" style="mso-ansi-language:HR">, 
pripadne Hrvatu, te da se odobri posebni budžet za banovinu Hrvatsku, kojim će 
ban Šubašić raspolagati po svom nahođenju; sa Šubašićevim odbijanjem da 
saobraća s vladom i s njegovim inzistiranjem da zadrži odnose neposredno s 
kraljem; s kontroverznom propagandnom djelatnošću ambasadora Fotića u </span>Washingtonu<span lang="HR" style="mso-ansi-language:HR">; 
</span>s<span lang="HR" style="mso-ansi-language:
HR"> britanskim pritiskom da se vlada prebaci na Bliski istok i sa sve većim 
poteškoćama s Britancima oko Mihailovićeve i četničke politike. Suočen s 
tako nerješivim problemima unutar svog kabineta i uviđajući da je u 
britanskoj politici prema izbjegličkoj vladi i četnicima došlo do temeljne i 
nepovoljne promjene, zbog uspostavljanja izravnog kontakta i pružanja pomoći 
partizanima, Jovanović nije imao drugog izbora nego da podnese ostavku.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">100 
Želji kralja Petra da se oženi princezom Aleksandrom protivila se je i njegova 
majka, kraljica Marija, i to je konačno dovelo do prekida njihovih odnosa.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">101 
Za nacrt deklaracije vidi <i>FRUS 194}, </i></span><span lang="DE" style="font-size:7.0pt;mso-ansi-language:
DE">II, </span><span lang="HR" style="font-size:7.0pt;mso-ansi-language:HR">1012-1014. 
Vidi također <i>FRUS 1942, </i>III, 827-830, i Rendel, str. 216-217. Za 
srpsko-hrvatski tekst vidi <i>Poruka, </i>br. 53-54, str. 37-38.<span style="letter-spacing:-.35pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jovanovića 
je na položaju predsjednika vlade 26. juna 1943. naslijedio Miloš Trifunović. 
To je bio profesionalni političar osrednjih sposobnosti, bivši ministar i važan 
predstavnik Srpske radikalne stranke, ali je imao sedamdeset dvije godine i čvrsto 
usađene velikosrpske ideje, pa je stoga posve jasno da nije bio sklon 
promjenama u svojim odnosima s hrvatskim ministrima u vladi, ili u utvrđenoj 
politici prema četnicima i partizanima, ili u odnosima emigrantske vlade s 
Britancima. Njegova vlada sastojala se od četrnaest članova, većinom šefova, 
raznih političkih partija i emigrantskih grupa (i s Jovanovićem kao trećim 
potpredsjednikom, uz Krnjevića i Kreka). Mihailović je ostao ministar vojske, 
mornarice i vazduhoplovstva. Nije bila zastupljena samo Samostalna demokratska 
stranka, jer je odbila sudjelovati u vladi u kojoj je general Petar Živković 
bio ministar bez portfelja i vršilac dužnosti ministra vojske, mornarice i 
vazduhoplovstva. Ali dogodila se i jedna vrlo važna promjena: Radoje Knežević, 
ministar dvora od marta 1941, smijenjen je, a kao vršilac dužnosti postavljen 
je profesionalni diplomat Niko Mirošević-Sorgo. Time je okončana Kneževićeva 
politička moć i on je uklonjen s londonske scene imenovanjem za otpravnika 
poslova jugoslavenskog poslanstva u Lisabonu.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Trifunović 
se u rješavanju zbrkane mase problema s kojima je vlada bila suočena nije 
pokazao boljim od svojeg prethodnika. Proturječnosti i poteškoće izbjegličke 
vlade bile su tako velike da nikakvi politički manevri njenog predsjednika nisu 
mogli dovesti do sporazuma sve dok je on podržavao velikosrpsku politiku, a bez 
sporazuma se nije mogao riješiti niti jedan problem.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nova 
vlada je već na početku pokušala učiniti jedan značajan pothvat ne bi li iz 
inozemstva poduprla četnike. Vršilac dužnosti ministra vojske, mornarice i 
vazduhoplovstva Živković podnio je 14. jula plan za stvaranje vojske od oko 
100.000 ljudi van granica zemlje. Tu je armiju trebalo stvoriti regrutiranjem 
jugoslavenskih ratnih zarobljenika i političkih deportiraca iz Italije, 
Slovenaca iz Slovenskog primorja i Hrvata iz Istre koje su u Africi zarobili 
Britanci dok su služili u talijanskoj vojsci. Vojsku su trebali opremiti i izdržavati 
zapadni Saveznici, a iskrcala bi se na dalmatinsku obalu i borila se pod savezničkom 
komandom protiv Nijemaca, ali njena bi prava svrha bila da pomogne četnicima 
koji bi se smjesta okupili oko iskrcane vojske. Vlada je podnijela taj plan 
velikoj trojici sa zahtjevom da joj se dopusti regrutacija medu talijanskim 
ratnim zarobljenicima.<sup>102</sup> Vlade velike trojice, osobito one zapadnih 
Saveznika, koje nisu uopće imale planove za iskrcavanje na dalmatinsku obalu, 
nisu se uopće osvrnule na taj prijedlog, i Trifunovićeva je vlada pretrpjela 
težak udarac.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">102 
Plenča, <i>Međunarodni odnosi Jugoslavije, </i>str. 200-201.<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nakon 
nekih mjesec dana neprestanih prepirki između srpskih i hrvatskih ministara u 
vladi, neki su srpski prvaci i predsjednik vlade Trifunović došli do zaključka 
da je situacija neodrživa i da će nova vlada pod vodstvom neke vanstranačke 
ličnosti s vladinim činovnicima i stručnjacima kao ministrima vjerojatno 
morati preuzeti dužnost. Mora da su glasovi o tome došli do kralja i 
Britanaca, jer se je 3. augusta ministar vanjskih poslova Eden, koji je fingirao 
kao pokrovitelj jugoslavenske vlade, sastao s Trifunovićem i j.oš nekim 
srpskim, hrvatskim i slovenskim ministrima i obnovio prijedlog da bi 
jugoslavenska vlada trebala preći u Kairo kako bi bila bliže operacijama koje 
će uslijediti nakon kapitulacije Italije koja se uskoro očekuje.<sup>103</sup> 
Činilo se da se ministri po prvi put u toj stvari slažu, ali kad se vlada 
slijedeći put sastala, hrvatski su ministri iznijeli opet svoje ranije uvjete 
za sporazum o prelasku vlade u Kairo: imenovanje Hrvata za ambasadora u Londonu 
ili </span>Washingtonu<span lang="HR" style="mso-ansi-language:
HR"> i budžet za Banovinu Hrvatsku. Srpski ministri optužili su ih za političku 
ucjenu i vlada se opet našla u ćorsokaku.<sup>104</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">103 
Pavlović, »Pad Trifunovićeve vlade«, str. 65 — 66.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">104 
Marić, str. 323, 330-332.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mora 
da su za ove događaje također smjesta saznali Britanci, jer su 9. augusta 
predložili kralju Petru da se nova vlada treba ograničiti samo na rutinske 
poslove i dati kralju dovoljno vremena i slobode da nađe zadovoljavajuće rješenje 
za čitav niz važnih tekućih problema.<sup>105</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">105 
Plenča, <i>Međunarodni odnosi Jugoslavije, </i>str. 202. Stupanj britanskog 
nezadovoljstva s jugoslavenskim političarima u emigraciji iskreno je u jednom 
memorandumu za internu upotrebu izrazio Sir Orme </span><span style="font-size:7.0pt">Sargent</span><span lang="HR" style="font-size:7.0pt;mso-ansi-language:HR"> 
iz </span><span style="font-size:7.0pt">Foreign</span><span style="font-size:7.0pt;mso-ansi-language:
HR"> </span><span style="font-size:7.0pt">Officea</span><span lang="HR" style="font-size:7.0pt;mso-ansi-language:HR"> 
25. marta 1943: »Ponekad mislim da bi bilo bolje da jugoslavenska vlada uopće 
ne postoji; ako se jugoslavenski političari trebaju složiti među sobom, bilo 
bi bolje da odbace svu tu glumu formiranja vlade s ministrima koji imaju resore, 
a nemaju čime upravljati i ne mogu se složiti niti o tekućim imenovanjima kao 
npr. ambasadora pri vladi Njegovog. Veličanstva, a još manje o budućoj 
politici...<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">»Ako 
trebamo spasiti mladoga kralja, tako da može odigrati svoju ulogu nakon oslobođenja 
Jugoslavije, čini mi se bitnim da ga se prestane identificirati s njegovom 
bijednom vladom i diskreditiranim, staromodnim političarima koji su slučajno u 
Britaniji... Jedno se čini jasno: uz faktički slom vlade i pojavu Mihailovića 
kao svesrpskog vođe, kralj ostaje jedini simbol ujedinjavajućeg jugoslavenskog 
ideala«. F. O. 371/37630, R 2580/2578/92.</span><span lang="HR" style="mso-ansi-language:
HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Poslije 
ove britanske intervencije kralj Petar je zatražio Trifunovićevu ostavku. 
Trifunović je 10. augusta udovoljio kraljevoj želji, ukazavši na to da je 
glavni razlog njegovoj ostavci nemogućnost suradnje s hrvatskim predstavnicima 
u vladi.<sup>106</sup> U svjetlu teškoća koje su svi kabineti tokom rata 
iskusili zbog nacionalnih, ideoloških i osobnih neslaganja medu ministrima, 
vlada sastavljena od ljudi koji nisu političari činila se kao jedino moguće 
rješenje — udovoljavajući i kralju koji nije mogao dobiti dozvolu za ženidbu 
od vlade kojoj je na čelu stajao političar, ugađajući i Britancima kojima su 
do kraja dodijale svađe. Također je jasno stavljeno do znanja da će novi 
predsjednik vlade biti Srbin iz Srbije (u obzir su dolazili dr Božidar Purić, 
bivši ambasador u Parizu, ambasador Fotić i Ilija Šumenković, ambasador u 
Ankari), te da će general Mihailović zadržati svoj položaj.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">106 
Marić, str. 335-336; Pavlović, »Pad Trifunovićeve vlade«, str. 68-69.<span style="letter-spacing:
-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kralj 
Petar se odlučio za dra Purića i on je položio zakletvu u roku od jednog sata 
nakon Trifunovićeve ostavke.<sup>107</sup> Glatko odvijanje ove promjene, u 
kojoj je britanska uloga bila očevidna, kao i presedan da je imenovana vlada 
koja se ne sastoji od stranačkih prvaka (ili u kojoj uopće nije bilo vodećih 
političkih figura) značilo je zapravo svojevrstan državni udar s kraljeve 
strane.<sup>108</sup> Ali kralj se nije mogao upustiti da provodi takve promjene 
bez podrške bar nekih među srpskim partijskim političarima. Njima je Purić 
bio prihvatljiv, jednako kao Jovanović ili Trifunović, jer je zastupao pročetničke 
velikosrpske snage. Partijski su političari gunđali zbog načina na koji je 
promjena bila izvršena i zbog britanske uloge u njoj, ali većina njih tješila 
se s mišlju da Purićev mandat neće biti duga vijeka ili su, kao Branko 
Cubrilović koji je i sam reflektirao na položaj predsjednika vlade, od samog 
početka počeli pripremati Purićev pad.<sup>109</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">107 
Purić je bio zet Nikole Pašića, isprva srpskog (prije 1918) a kasnije 
jugoslavenskog predsjednika vlade, koji je kroz mnogo godina bio na čelu Srpske 
radikalne stranke.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">108 
Čini se da se sam Purić hvalio kako su ga Eden i kralj Petar postavili za 
predsjednika vlade. Vidi Marić, str. 340-341<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">109 
Ibid, </span></i><span lang="HR" style="font-size:
7.0pt;mso-ansi-language:HR">str. 330-342; Cubrilović, str. 156-189, 198-202.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Premijer 
</span>Churchill<span lang="HR" style="mso-ansi-language:HR"> napisao je u martu 
predsjedniku vlade Jovanoviću posve otvoreno (u pismu koje je ranije opsežno 
citirano) da ako Mihailović »ne promijeni svoju politiku i prema talijanskom 
neprijatelju i prema svojim jugoslavenskim zemljacima koji se odupiru 
neprijatelju« mogla bi se »za vladu Njegovog Veličanstva ukazati potreba da 
izmijeni svoju sadašnju politiku favoriziranja generala Mihailovića, a isključivanja 
ostalih pokreta otpora u Jugoslaviji«. Tokom proljeća i ljeta Britanci su 
nastavili s pritiskom u tom smislu, a nakon što je Purić postao predsjednik 
vlade postali su još uporniji, jer se je sada imperativno nametala potreba jake 
diverzije protiv snaga Osovine na jugoslavenskom teritoriju kako bi se smanjio 
pritisak na Saveznike koji su tada već ratovali u Italiji.<sup>110</sup> 
Mihailović je i dalje odbijao britanski savjet da pokuša suradnju s 
partizanima, a izbjeglička vlada podržavala je sve što je on radio u zemlji, 
jer su srpski političari bili uvjereni da on brani njihovu stvar i da posjeduje 
prestiž i snagu da obnovi njihov režim, možda čak i bez britanske pomoći. 
Iako postavljen s britanskim blagoslovom, čak se i Purić, sve dok je bio 
predsjednik, odupirao velikom žestinom britanskom pritisku za smjenjivanje 
Mihailovića.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">110 
Vidi Pavlović, »Pad Purićeve vlade«, str. 7-32, osobito str. 12-22.<span style="letter-spacing:
-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jedan 
od poteza Purićeve vlade bio je da iz Londona rasprši grupu majora koju je 
vodio Živan Knežević. Knežević je kao vojni ataše poslan u vašingtonsku 
ambasadu, a dva bivša kraljeva ađutanta Rožđalovski i Vohovska poslani su u 
jednu britansku bazu da nauče skakati padobranom, navodno zato da bi se mogli 
spustiti četnicima u Jugoslaviji (što se nikad nije ostvarilo). Purić je 
smijenio također i Miroševića-SQrga s položaja vršioca dužnosti ministra 
dvora i postavio svog rođaka Vladimira Markovića-Bralu uspostavljajući tako 
čvrstu kontrolu nad kraljevom okolinom i nad kontaktima koje je kralj mogao održavati.<sup>111</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kako 
u Purićevom kabinetu nije bilo neprestanih svađa između srpskih i drugih 
ministara, koje su mučile Jovanovićevu i Trifunovićevu vladu, mogli su se 
također riješiti neki tekući problemi. Vlada je prešla u Kairo sredinom 
septembra; Bogoljub Jevtić postavljen je za ambasadora u Londonu; kralj Petar e 
dobio dopuštenje da se vjenča s grčkom princezom Aleksandrom, što je i ačinio 
20. marta 1944. Ali kao činovnička vlada, ona se nije usuđivala upuštati se 
u dalekosežna pitanja, kao npr. da se deklarira o svojim poslijeratnim 
planovima. Sve u svemu, Purićeva je vlada, kao i prethodne dvije izbjegličke 
vlade, bila naprosto predstavnik i zaštitnik interesa generala Mihailovića i 
njegovih četnika, a tako i interesa tradicionalnih srpskih vladajućih grupa.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">111 
Marić, str. 338-340, 350, 381; Čubrilović, str. 201.<span style="letter-spacing:-.45pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Ali 
odgađati odluku o četnicima i partizanima više nije bilo moguće. Sve ^eća 
snaga NOV i POJ postala je previše očita, i jugoslavenskoj vladi i velikim 
lilama. Bilo je sigurno'da se problem vojno i politički ne može riješiti na 
način coji bi bio prihvatljiv pročetničkoj emigrantskoj vladi. Od početka 
1943. promjene u britanskoj politici prema dvjema suparničkim snagama odvijale 
su se leobičnom brzinom. Između aprila i septembra 1943. britanska se politika 
prema partizanima kretala od uspostavljanja preliminarnih kontakata do priznanja 
potpune jednakosti s četnicima u primanju vojne pomoći. Nakon razdoblja 
neprekidnog pogoršavanja odnosa između Britanaca i četnika (odluke 
konferencije u Teheranu, iskušavanje Mihailovića davanjem naredbi za koje se 
unaprijed znalo da ih neće izvršiti) poduzet je i konačan korak, početkom 
marta 1944, povlačenjem svakog priznanja i pomoći četnicima, te 
koncentracijom vojne, propagandne i političke pomoći partizanima.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kao 
tvorci politike zapadnih Saveznika prema Jugoslaviji, Britanci su skoro iz dana 
u dan pojačavali pritisak na kralja Petra i Purićevu vladu da se riješi 
Mihailovića. Ovi su se još uvijek odupirali, ali nije prošlo mnogo vremena do 
potpunog sloma u odnosima između britanskih vlasti i velikosrpskih snaga koje 
su dominirale u izbjegličkoj vladi. Kad su Britanci konačno odlučili da 
opozovu svoje vojne misije kod četnika, bili su dovoljno svjesni zaprepaštenja 
koje će izazvati u Purićevoj vladi i kod Mihailovića, pa o svojoj odluci nisu 
dali javno saopćenje, već su samo obavijestili 1. marta Purića u Kairu i 
jednog Mihailovićevog predstavnika u Jugoslaviji. General </span>Wilson<span lang="HR" style="mso-ansi-language:HR"> 
je Mihailovića proglasio lično odgovornim za sigurnost odlaska britanskih 
misija, a Britanci su odgodili povratak u zemlju majora Lukačevića i 
potpukovnika Baćovića, sve dok ne vide kako će se izvršiti evakuacija 
njihovih ljudi kod četnika.<sup>112</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">112 
</span><span lang="DE" style="font-size:7.0pt;mso-ansi-language:DE">Biber</span><span lang="HR" style="font-size:7.0pt;mso-ansi-language:HR">, 
u <i>VUSu </i>od 28. juna 1972, str. 33-34.<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Jedan 
od primjera jakog britanskog pritiska na kralja Petra bio je sastanak između 
premijera Churchilla i kralja Petra, 13. aprila 1944, kojem je prisustvovao i 
ambasador pri jugoslavenskoj vladi R. C. Skrine </span>Stevenson<span lang="HR" style="mso-ansi-language:HR">. 
</span>Churchill<span lang="HR" style="mso-ansi-language:HR"> je tražio od 
kralja da što prije otpusti Purićevu vladu i da se na taj način riješi 
Mihailovića, jer bi Mihailović u idućim mjesecima mogao djelovati na način 
koji bi bio vrlo neugodan za kralja — na primjer, da se suprotstavi sovjetskim 
trupama ako budu morale preći na jugoslavenski teritorij. </span><span lang="DE" style="mso-ansi-language:
DE">Churchill</span><span lang="DE" style="mso-ansi-language:HR"> </span><span lang="DE" style="mso-ansi-language:DE">je</span><span lang="HR" style="mso-ansi-language:
HR"> obećao propagandnu pomoć koliko bude moguće, ako kralj postupi po ovoj 
sugestiji. Na tom sastanku i na sastanku s ambasadorom Stevensonom slijedećeg 
dana izgledalo je da je kralj spreman prihvatiti Churcillov savjet.<sup>113</sup> 
Ali ubrzo je promijenio mišljenje, po svoj prilici nakon sastanka s 
predsjednikom vlade Purićem, jer je 17. aprila poslao hitno pismo predsjedniku 
Rooseveltu u kojem je izjavio da ne može smijeniti svog najboljeg predsjednika 
vlade i razriješiti generala Mihailovića dužnosti, a da ne počini izdaju 
naroda. Njegov je narod ujedinjen iza njega i njegove vlade, rekao je, i on 
preklinje predsjednika Roosevelta za razumijevanje i pomoć. Nije jasno da li je 
</span>Roosevelt<span lang="HR" style="mso-ansi-language:HR"> odgovorio kralju 
Petru ili ne, ali nacrt namjeravanog Rooseveltovog odgovora ne daje 
jugoslavenskom kralju nikakvo ohrabrenje nego čak izražava sumnju u točnost 
nekih informacija navedenih u pismu i općenito se slaže s mudrošću 
britanskog vođenja jugoslavenskih poslova.<sup>114</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">113 
F. O. 371/44309, R 6007/658/92. Ne treba se iznenaditi što je kralj Petar 
promijenio mišljenje nakon ova dva sastanka, jer je bio dobro poznat po tome da 
nema samostalnog mišljenja; u jednom od svojih izvještaja </span><span style="font-size:7.0pt">Bailey</span><span lang="HR" style="font-size:7.0pt;mso-ansi-language:HR"> 
je zapisao da kralj često ponavlja mišljenje one osobe s kojom je netom 
razgovarao.<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">114 
FRUS 1944, </span></i><span style="font-size:7.0pt">IV</span><span lang="HR" style="font-size:7.0pt;
mso-ansi-language:HR">, 1359-1361, 1366-1368.<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Bilo 
je nezamislivo da bi Britanci, kad su jednom prekinuli odnose s Mihailovićem i 
naredili povlačenje svojih vojnih misija iz područja pod njegovom kontrolom, 
mnogo dulje trpili jednu jugoslavensku vladu koja bi tvrdoglavo ustrajala u 
svojoj pročetničkoj, velikosrpskoj politici. Britanci su htjeli vladu koja bi 
im pomogla da nadu modus </span><span lang="DE" style="mso-ansi-language:DE">vivendi</span><span lang="HR" style="mso-ansi-language:HR"> 
između četnika i partizana u interesu stvaranja jake jugoslavenske države, 
prijateljski raspoložene prema Britancima i po mogućnosti pod žezlom 
dinastije Karađorđevića.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Nakon 
niza manevara i pritisaka na kralja Petra koji su trajali nekoliko mjeseci, 
britanska vlada je dobila što je htjela: razrješenje Purića i smjenjivanje 
njegova kabineta, što je značilo i uklanjanje generala Mihailovića kao 
ministra vojske, mornarice i vazduhoplovstva. Jedva da se je moglo očekivati da 
bi se i jedna jugoslavenska izbjeglička vlada kojoj na čelu stoji Srbin, 
političar ili ne, prihvatila zadatka da ukloni Mihailovića, iako je njegovo 
uklanjanje jasno zahtijevala i unutarnja situacija u zemlji i međunarodna 
situacija zemlje, kako su je prema svojim strateškim potrebama shvaćali 
Saveznici. Za taj posao trebalo je naći prikladnog političara koji nije Srbin. 
Srpski političari bili su svjesni što se to pomalja na vidiku i pokušali su 
nagovoriti kralja da umjesto Purića izabere čovjeka iz njihove grupe - ili 
Milana Grola, šefa Demokratske stranke, ili bivšeg predsjednika vlade Jovanovića. 
Ali Britanci su jasno stavili do znanja kralju Petru da Mihailović mora otići; 
Tito je inzistirao na tom zahtjevu i čvrsto je izjavio da neće razgovarati s 
emigrantskom vladom sve dok Mihailović ne bude uklonjen sa svog položaja. Slično 
njemu, i Britanci su to zahtijevali kao temeljni preduvjet podrške svakoj novoj 
izbjegličkoj vladi. Kralj, koji u toj stvari nije imao izbora, raspustio je 
Purićevu vladu i imenovao je 1. juna 1944. dra Ivana Šubašića predsjednikom 
vlade. Sve do 7. jula, kad je izdan ukaz o imenovanju ostalih ministara, Šubašić 
je držao sve resore u vladi.<sup>115</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">115 
Vidi Pavlović, »Pad Purićeve vlade«, str. 25-26, 32; Čubrilović, str. 224<span style="letter-spacing:
-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Šubašića 
su izabrali Britanci.<sup>116</sup> On je uvijek pokazivao iskrenu jugoslavensku 
orijentaciju i pratio ga je glas da vjeruje u politički kompromis.<sup>117 </sup>Jugoslavenski 
izvori tvrde </span><span lang="DE" style="mso-ansi-language:DE">da</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Churchill</span><span lang="HR" style="mso-ansi-language:HR"> još 9. maja 
1944. obavijestio Tita o izboru Šubašića za novog predsjednika jugoslavenske 
vlade. Predloženo imenovanje bilo je za Tita prihvatljivo pod uvjetom da 
Mihailović ne bude imenovan ministrom vojske, te da nova vlada da izjavu kojom 
osuđuje sve one koji surađuju s neprijateljem.<sup>118</sup> Imenovanje Šubašića 
otvorilo je novo poglavlje u povijesti izbjegličke vlade i njenih odnosa s.četnicima 
i NOV i POJ. Nakon toga velikosrpske snage i četnici nisu više imali nikakvog 
utjecaja na akcije vlade. Pokušali su bezuspješno, preko britanskih i američkih 
prijatelja četnika, spriječiti Šubašićevu vladu da ne sklapa i ne izvršava 
razne sporazume s maršalom Titom, za koje su smatrali da su štetni za njih, 
dinastiju, generala Mihailovića i jugoslavensku državu uopće. Slično je i četnički 
Centralni nacionalni komitet koji se sastao od 20. do 23. jula izdao saopćenje 
kojim iskazuje nepovjerenje Šubašićevoj vladi, i zadržava za sebe slobodu 
djelovanja (vidi Glavu 11).<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span style="font-size:7.0pt">116 
Biber, </span><span lang="HR" style="font-size:7.0pt;
mso-ansi-language:HR">u VUS-u od 2, 9, 23, 30. augusta i 27. septembra 1972.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">117 
Šubašić je svoju poziciju jasno iskazao ne samo u javnim izjavama i govorima 
u Sjedinjenim Državama (kao u onom ranije citiranom), već također i u brojnim 
porukama vladi u Londonu, čije su kopije Britanci bez sumnje imali u svojim 
dosjeima. Za niz odlomaka iz tih izjava i poruka, koje se nalaze u arhivu 
jugoslavenske izbjegličke vlade, vidi Kljaković »Jugoslavenska vlada u 
emigraciji i Saveznici prema pitanju Hrvatske, 1941-1944«, dio I, str. 108-112, 
116, 122, 136.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">118 
Hronohgija 1941-1945, </span></i><span lang="HR" style="font-size:7.0pt;mso-ansi-language:HR">str. 
748.<span style="letter-spacing:-.1pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Šubašićevoj 
politici protivio se i vodeći član Hrvatske seljačke stranke u izbjeglištvu, 
dr Krnjević - iako su neki drugi istaknuti članovi stranke u izbjeglištvu, 
osobito Šutej i Bićanić, bili za Šubašića - a protivio se također i vođa 
Slovenske ljudske stranke u izbjeglištvu dr Krek. Međutim, ta je opozicija 
bila uzaludna, jer je sada čvrsta britanska politika, uz koju su pristale 
Sjedinjene Američke Države i Sovjetski Savez, bila da se u potpunosti podrži 
sporazum Tito - Šubašić.<o:p>
</o:p>
</span></p>
<span lang="HR" style="font-size:10.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">Do sredine 1944. prilike u Jugoslaviji i stavovi velike trojice o 
Jugoslaviji toliko su evoluirali da Šubašićeva vlada nije mogla imati drugog 
logičkog cilja nego da se sporazumije s partizanima. Sjedinjenje emigrantske 
vlade i privremene vlade u zemlji uslijedilo je 7. marta 1945. i označilo je 
kraj vlade u izbjeglištvu. Konačno su i zapadni Saveznici mogli očekivati 
intenziviranje jugoslavenskih napora protiv Njemačke i svršetak nesporazuma 
oko Jugoslavije i u njoj, što je tako dugo kvarilo odnose među velikom 
trojicom; mogli su se također ozbiljno nadati da će, uz zapadnu pomoć, možda 
još uvijek biti moguće spriječiti formiranje jednopartijske komunističke 
vlasti u Jugoslaviji nakon rata.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_58.htm"><b>Prethodni dokument</b></a></TD>
<TD><a href="40_60.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

