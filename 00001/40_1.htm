<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40.htm"><b>Prethodni dokument</b></a></TD>
<TD><a href="40_2.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" style="text-indent:10.0mm"><span lang="HR" style="font-size:
18.0pt;mso-ansi-language:HR">Predgovor izdavača</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Nije u nas običaj da o osjetljivim temama naše nedavne prošlosti 
objavljujemo prevedene knjige stranih autora. Djelo Joze Tomasevicha »Četnici« 
po mnogo čemu zaslužuje da bude izuzetak.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Prije svega, Jozo Tomasevich nije u punom smislu te riječi strani autor, 
iako je njegova knjiga napisana na engleskom jeziku i po prvi put objavljena 
1975. godine u izdanju uglednog kalifornijskog sveučilišnog izdavača </span>Stanford<span style="mso-ansi-language:HR"> 
</span>University<span style="mso-ansi-language:
HR"> </span>Press<span lang="HR" style="mso-ansi-language:HR">.-</span>Jozo<span lang="HR" style="mso-ansi-language:HR"> 
Tomasevich </span><span lang="DE" style="mso-ansi-language:DE">roden</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="HR" style="mso-ansi-language:HR"> 
1908. godine na Pelješcu, završio je Trgovačku akademiju u Sarajevu, a 
studirao je i diplomirao ekonomske nauke u Baselu, gdje je 1932. godine stekao i 
doktorat radom »</span><span lang="DE" style="mso-ansi-language:
DE">Die</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Staatsschulden</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Jugoslawiens</span><span lang="HR" style="mso-ansi-language:HR">« 
(objavljeno u Zagrebu 1934). Radio je zatim u časopisu »Narodno blagostanje« 
u Beogradu, pa u »Ekonomistu« u Zagrebu, objavio je i dvije knjige u Zagrebu (»Financijska 
politika Jugoslavije 1929-1934« i »Novac i kredit«) i dobio je 1938. godine 
Rockefelerovu stipendiju za dvogodišnju specijalizaciju iz područja 
ekonomsko-financijskih nauka u SAD. Rat ga je zatekao u SAD. Nastavio se baviti 
naučnim radom na području ekonomije i financija, radio je u odjelu UNRRA-e za 
Jugoslaviju, uključio se u rad naučnih i sveučilišnih institucija u 
Kaliforniji, objavio nekoliko naučnih radova, primio je američko državljanstvo 
i postao nastavnik na sveučilištu u San Franciscu. Baveći se pretežno američkim 
privredno-financijskim temama, ipak je uspio rezimirati svoja znanstvena 
saznanja o političko-ekonomskom položaju sela u jugoslavenskim zemljama do </span>II<span lang="HR" style="mso-ansi-language:HR"> 
svjetskog rata u knjizi »</span>Peasants<span lang="HR" style="mso-ansi-language:HR">, 
</span>Politics<span lang="HR" style="mso-ansi-language:HR">, </span>and<span style="mso-ansi-language:HR"> 
</span>Economic<span style="mso-ansi-language:HR"> </span>Changes<span style="mso-ansi-language:
HR"> </span>in<span style="mso-ansi-language:HR"> </span>Yugoslavia<span lang="HR" style="mso-ansi-language:HR">« 
(740 str, izdanje »</span>Stanford<span style="mso-ansi-language:HR"> </span>University<span style="mso-ansi-language:
HR"> </span>Press<span lang="HR" style="mso-ansi-language:HR">« 1955. godine). 
Tek šezdesetih godina, potkraj njegove sveučilišne karijere, zainteresirao se 
znanstveno temeljitije za ratna zbivanja u njegovoj bivšoj domovini i počeo 
rad na knjizi »Rat i revolucija u Jugoslaviji 1941-1945«.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Pristupio je tom poslu s etikom objektivnog znanstvenog radnika, koji 
strastveno traži istinu; s akribijom i rutinom već iskusnog istraživača; s 
nepristranošću distanciranog Amerikanca, ali i s razumijevanjem čovjeka koji 
poznaje jezik, ljude, krajeve i prethistorije glavnih zbivanja kojima se bavi 
njegova knjiga. Obilno je koristio prednosti što ih pruža znanstveni rad pod 
patronatom bogatog američkog sveučilišta kakvo je </span>Stanford<span lang="HR" style="mso-ansi-language:HR">: 
mogućnost da se nabavi sva literatura, da se nabave mikrofilmovi relevantnih 
njemačkih, talijanskih, jugoslavensko-emigrantskih, američkih, britanskih i 
drugih dokumenata, da se po potrebi putuje i istražuje po svim arhivima od </span>Washingtona<span style="mso-ansi-language:HR"> 
</span>do<span lang="HR" style="mso-ansi-language:
HR"> Beograda. Također je zahvaljujući prijateljskoj suradnji s kolegama u 
Jugoslaviji lakše prokrčio put kroz obilje jugoslavenskih dokumenata u 
Vojnohistorijskom institutu u Beogradu i u drugim arhivima, a bilo mu je i omogućeno 
da razgovara s nekima od važnih sudionika. Rezultat je petnaestogodišnjeg 
takvoga rada golema prikupljena grada, koja je autora navela da svoj prvobitni 
plan o jednoj knjizi znatno proširi i da najprije objavi knjigu »The Chetniks«, 
a sada dovršava drugu knjigu o ustašama i drugim kolaboracionistima, dok će 
treća knjiga biti posvećena partizanima.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">I prije pojave Tomasevicheve knjige u inozemstvu, posebno u SAD, bilo je 
pokušaja da se povijesno obradi četnički pokret u ratnim godinama u 
Jugoslaviji. Pretežno se, međutim, radilo o pristranim apologijama četničkih 
emigranata u kojima se zagrižljivim antikomunizmom pokušala opravdati vlastita 
izdaja, ili pak o objektivnijim pokušajima koji su obično bili necjeloviti ili 
su pak trpjeli od nepotpunog uvida u izvore. Stoga je razumljivo da je u 
znanstvenim krugovima, posebno medu povjesničarima </span>II<span lang="HR" style="mso-ansi-language:
HR"> svjetskog rata, knjiga Joze Tomasevicha »The Chetniks« bila dočekana s 
najlaskavijim superlativima:<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">»Događaji u Jugoslaviji koji su uslijedili poslije raspada višenacionalne 
države 1941. godine. . . bili su toliko kompleksni, da još nijedna 
zadovoljavajuće potpuna i objektivna povijest o tom razdoblju nije napisana. 
Pojava knjige »The Chetniks«. .. kao prvog dijela najavljene trodjelne 
studije, pruža nam obećanje da napokon takvu kompletnu i kompleksnu povijest 
imamo na vidiku. . . Profesor Tomasevich zaslužuje najveće pohvale za temeljit 
i objektivan znanstveni pristup vrlo složenoj tematici, za koju će ova knjiga 
još dugo ostati temeljnim priručnikom...« </span>(Stephen Clissold u »English 
Historical Review«, <span lang="HR" style="mso-ansi-language:HR">januar 1977).</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">(Knjiga Joze Tomasevicha) ». .. daje nam o predmetu kojim se bavi takva 
razjašnjenja, koja bez sumnje u svim bitnim dijelovima možemo smatrati 
definitivnim. ..« (Jean-Marie d'Hoop u </span>»Revue historique«, Paris, <span lang="HR" style="mso-ansi-language:HR">svezak 
CCLVI, 1).</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">»Tomasevicheva analiza četničkog pokreta zaslužuje epitet djela koje je 
za ovu temu nezaobilazno.« (O. N. Haberl u </span><span lang="DE" style="mso-ansi-language:
DE">»Südost-Forschungen«, </span><span lang="HR" style="mso-ansi-language:HR">svezak 
</span><span lang="DE" style="mso-ansi-language:DE">XXXLV, </span><span lang="HR" style="mso-ansi-language:HR">1977).</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">»To je knjiga s dubokim povjesničarskim uvidom, kakav se mogao i očekivati 
od autora klasičnog djela »Seljaci, politika i ekonomske promjene u 
Jugoslaviji«, koja je objavljena prije 20 godina...« (D. </span>Wilson <span lang="HR" style="mso-ansi-language:HR">u 
</span>»Historical <span lang="HR" style="mso-ansi-language:HR">Journal« Vol. 
19/1, mart 1976).</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">»Profesor Tomasevich, istaknuti američki povjesničar dalmatinskog 
porijekla, napisao je djelo velike znanstvene vrijednosti, koje ima daleko širi 
zamah nego li to sam naslov sugerira.. .« (F. B. </span>Singleton <span lang="HR" style="mso-ansi-language:HR">u 
»The Times, </span>Higher Education Supplement«, <span lang="HR" style="mso-ansi-language:HR">22. 
8. 1975).<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Mogli bismo tako nanizati još priličan broj sličnih pohvala iz uglednih 
pera u uglednim listovima i časopisima, ali moramo također reći da te pohvale 
nisu bile jednodušne. U »Amerikanskom Srbobranu« (</span>Pittsburg<span lang="HR" style="mso-ansi-language:HR">, 
jula 1976) izišao je žučljiv napad iz pera bivšeg ljotićevca Karapandžića, 
u kojem je glavni argument protiv profesora Tomasevicha i njegove knjige 
tvrdnja, da jedan Amerikanac hrvatskog porijekla ne bi smio tako samopouzdano 
izricati svoje sudove o jednom srbijanskom političkom i vojnom pokretu i o 
historijskoj epizodi koja je prvenstveno srpska.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Istovremeno, u »Hrvatskoj reviji« (</span><span lang="DE" style="mso-ansi-language:
DE">Barcelona</span><span lang="HR" style="mso-ansi-language:HR">-</span><span lang="DE" style="mso-ansi-language:DE">Z</span><span lang="HR" style="mso-ansi-language:
HR">ü</span><span lang="DE" style="mso-ansi-language:DE">rich</span><span lang="HR" style="mso-ansi-language:HR"> 
decembra 1975) emigrant Bogdan Radića doduše priznaje Tomasevichevoj knjizi 
dokumentarnu vrijednost u odnosu na četnički pokret, ali mu žustro zamjera što 
prema ustaškom pokretu i NDH ima jednako negativan, ili čak još negativniji 
odnos, nego li prema četnicima Draže Mihailovića. U »</span>Canadian<span lang="HR" style="mso-ansi-language:HR"> 
Journal </span>of<span style="mso-ansi-language:HR"> </span>History<span lang="HR" style="mso-ansi-language:HR">« 
(broj 1 od 1976) </span><span lang="DE" style="mso-ansi-language:DE">Alex</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">N</span><span lang="HR" style="mso-ansi-language:HR">. 
Dragnich optužio je profesora Tomasevicha da zanemaruje ili namjerno prešućuje 
poštene motive koji su pokretali četnike u svim njihovim zapetljanim 
kolaboracijama.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Takvi napadi na knjigu ostali su ipak zanemarivo malobrojni, a argumentacija 
im je bila providno politički pristrana, sasvim izvan sfere objektivnih 
znanstveno-povjesničarskih mjerila.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">U brojnim knjigama o </span>NOB<span lang="HR" style="mso-ansi-language:HR"> 
koje su objavljene u našoj zemlji neke se usput, kao perifernom temom, bave i 
četničkim pokretom. U njima ima vrijednih podataka, pa i pojedinih ocjena, ali 
nema niti cjelovitog pregleda niti sintetičkih sudova o četništvu. Nešto slično 
se može reći i za znanstvene radove u kojima se naši povjesničari, medu 
njima i neki od vrlo istaknutih, bave pojedinim epizodama ili aspektima četništva 
u Jugoslaviji za vrijeme prošlog rata: četnici u Srbiji 1941, počeci četništva 
u Hrvatskoj 1941-42, četnici u vrijeme bitaka na Neretvi i na Sutjesci, 
likvidacija četničkog vodstva u Crnoj Gori i dr. Mahom su to ozbiljni naučni 
radovi koji temeljito istražuju i historičarski iscrpljuju dijelove jedne opsežne 
teme i pružaju neophodan materijal za buduće sinteze, ali te povjesničarske 
sinteze o četništvu zasad još nemamo. Stoga je razumljivo da je pojava 
Tomasevicheve knjige »The Chetniks« i u stručnim krugovima u Jugoslaviji bila 
odmah zapažena i sa zadovoljstvom prihvaćena. O tome je prvi opširnije pisao 
naš povjesničar drugog svjetskog rata Dušan </span><span lang="DE" style="mso-ansi-language:DE">Biber</span><span lang="HR" style="mso-ansi-language:
HR"> u »Časopisu za suvremenu povijest« broj 2-3 1976. godine. Analizirajući 
iscrpno sve vrijednosti Tomasevicheve knjige, </span><span lang="DE" style="mso-ansi-language:DE">Biber</span><span lang="HR" style="mso-ansi-language:
HR"> nedvosmisleno zaključuje kako tako cjelovito djelo o toj temi još nemamo, 
pa ono svakako zaslužuje da bude prevedeno i pruženo na uvid i našem čitaocu.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">To su razlozi pored ocjene stručnih recenzenata koji su potakli izdavača 
da objavi prvo jugoslavensko izdanje Tomasevicheve knjige »The Chetniks« u 
hrvatsko-srpskom prijevodu. Izdavač to čini s provjerenim osvjedočenjem, da 
našoj javnosti pruža vrlo vrijedno djelo koje, iako napisano u stranoj zemlji 
i od autora koji nije naš državljanin, ipak pokazuje veliko razumijevanje naših 
prilika, paralelno s nužnom historičarskom distancom i objektivnošću. 
Vrijednost te knjige neće bitno umanjiti ni neke rezerve što ih sam izdavač 
osjeća prema dijelovima teksta, pa na to želi upozoriti i budućeg čitaoca.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Na primjer, raspravljajući o slabostima stare Jugoslavije i uzrocima njena 
sloma profesor Tomasevich iscrpno sagledava nacionalni aspekt problema (neriješeno 
nacionalno pitanje), ali čini nam se da mjestimično zanemaruje socijalni. To 
se onda neminovno produžava i na procjene o uzrocima sukoba između četnika i 
partizana za vrijeme rata. Potpunijim sagledavanjem socijalno-klasne komponente 
tih sukoba autorova je analiza mogla biti bogatija za jedan važan sloj, u kojem 
se četništvo pojavljuje ne samo kao protivnik antifašističkih, 
borbeno-patriotskih, demokratsko-republikanskih i federalističkih koncepcija, 
već i kao predstavnik jednog socijalno i klasno neželjenog režima.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Moglo bi se raspravljati i o načinu kako autor tretira kompleks izdaje. 
Tomasevich je kao nitko prije njega temeljito i detaljno prikazao i dokazao sve 
vidove četničke kolaboracije s okupatorom, i to je jedna od velikih 
vrijednosti njegove knjige. Ali, za autora, čini se, ta je kolaboracija bila 
samo politička pogreška, dok se mi, u ovoj zemlji, ne <i>možemo </i>osloboditi 
mučnog dojma o ružnoj izdaji. Teško <i>možemo samo </i>kao političku pogrešku 
tretirati mučka ubistva partizanskih komandira i komesara na spavanju, udarce 
iza leđa već u prvoj i u svim ostalim ofanzivama, poubijane ili okupatoru izručene 
partizanske ranjenike, denuncijacije okupatorskim vlastima, uloge vodiča i 
prethodnice okupatorskim jedinicama koje pale sela, otkrivaju skrivene 
partizanske bolnice i pljačkaju hranu koju je narod sakrio u zemunice. Iz svoje 
vremenske i prostorne distance autor možda nije ni mogao imati senzibilitet za 
taj najnečasniji aspekt četničkog djelovanja.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Slično je s odnosom prema četničkom teroru. U svojoj vrlo opsežnoj i 
iscrpnoj studiji o četništvu autor raspravlja o četničkom teroru na svega 
pet-šest stranica. Opće konstatacije, kojima se autor tu zadovoljava, svakako 
su točne, i neumjesno je i pomisliti da se bilo što prešućuje ili zataškava. 
Ali teror je bio jedan od važnih sastavnih dijelova četničkog programa i 
gotovo uvijek najočitija manifestacija četničkog prisustva na nekom terenu. 
Jugoslavenski čitalac stoga nije navikao da se u raspravi o četnicima teror 
spominje samo periferno, jer teror i četništvo u našem su iskustvu, u našoj 
svijesti, ostali nerazdruživo povezani, gotovo kao sinonimi ili barem kao vrlo 
čvrsta simbioza. Autorov hladniji odnos moramo i ovaj put pripisati njegovoj 
američkoj distanci, koja se očigledno ponegdje pokazuje kao prednost, ali 
ponegdje i kao nedostatak.<o:p>
</o:p>
</span></p>
<p class="MsoNormal" style="text-indent:10.0mm"><b><span lang="HR" style="font-family:Arial;mso-ansi-language:HR">*</span></b></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Izdavač je jugoslavensko izdanje ove knjige priredio prema engleskom 
originalu »The Chetniks«, izdanje </span>Stanford University <span lang="HR" style="mso-ansi-language:HR">Press 
1975. Prilikom prevođenja na hrvatsko-srpski autor knjige mnogo je pomogao 
prevodiocu i uredništvu u preciziranju terminologije, te u provjeravanju citata 
i izvora. U sporazumu s autorom izdavač je terminologiju mjestimično 
prilagodio jugoslavenskim standardima. Na pet-šest mjesta izdavač je sam 
izostavio sažete prikaze povijesnih pozadina nekih zbivanja, koja su strancu 
vjerojatno neophodna, ali jugoslavenskom čitaocu dobro poznata, pa ga u ovako 
presažetom i simplificiranom obliku mogu i smetati. Po istom je kriteriju 
izostavljen i rezime na kraju knjige, koji je svakako bio namijenjen američkom 
čitaocu, a za jugoslavenskog koji pročita cijelu knjigu nije od interesa. Time 
je knjiga u odnosu na original skraćena za ukupno 11 stranica.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Predgovor američkom izdanju izostavljen je po autorovoj želji. Znanstveni 
aparat (</span>indexi<span lang="HR" style="mso-ansi-language:HR">, 
bibliografija) obrađen je i u ovom izdanju jednako kao i američkom, na izričiti 
autorov zahtjev.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Izdavač je sebi uzeo slobodu da na desetak mjesta u knjizi stavi ispod 
teksta svoje vlastite bilješke, koje su uvijek označene zvjezdicom i potpisane 
s <i>Izdavač. </i>Pokušali smo u tim bilješkama dopuniti autora u nekim 
pojedinostima koje su nam se činile važnima, a na osnovi dokumenata ili 
podataka koji su postali poznati nakon što je ova knjiga već bila napisana 
(1974) ili ih autor iz bilo kojeg drugog razloga nije uzeo u obzir. Također smo 
zamolili jednog od recenzenata ove knjige - pukovnika Vojmira Kljakovića <i>- </i>da 
napiše svoj predgovor ovoj knjizi, u kojem se znanstveno djelo Joze Tomasevicha 
smješta u šire okvire cjelokupne historiografije o četnicima.<o:p>
</o:p>
</span></p>
<p class="MsoNormal" style="text-indent:10.0mm"><span lang="HR" style="mso-ansi-language:
HR">Na kraju, izdavač i ovim putem zahvaljuje autoru što mu je povjerio 
jugoslavensko izdanje ovog djela, a recenzentima pukovniku Kljakoviću i </span>prof<span lang="HR" style="mso-ansi-language:HR">, 
dru Marjanoviću zahvaljuje na stručnoj i drugarskoj suradnji, s uvjerenjem da 
smo svi zajedno našim jugoslavenskim čitaocima priredili zanimljivo i vrijedno 
izdanje.<o:p>
</o:p>
</span></p>
<p class="MsoNormal"><i><span lang="HR" style="mso-ansi-language:HR">IZDA VAČ</span></i></p>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40.htm"><b>Prethodni dokument</b></a></TD>
<TD><a href="40_2.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

