<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_16.htm"><b>Prethodni dokument</b></a></TD>
<TD><a href="31_18.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">IZGUBISMO 
VJEKOSLAVA ŠTAMBUKA</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></b></p>
<p class="MsoNormal" style="margin-top:13.0pt"><span lang="DE" style="mso-ansi-language:
DE">Trinaesti oktobar 1942. godine.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U Vrpolju je neprijatelj i očigledno vršio pripreme za napad. &quot;Naš 
zadatak je sprečiti prodor neprijatelja u rejon Sanice&quot; — bile su reči 
komandira 3. čete 1. bataljona Đure Aćića. U Sanici je omladina Drvara, 
Bosanskog Petrovca i Podgrmeča sabirala letinu sa napuštenog zemljišta.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Toga dana, 13. oktobra 1942. godine, nalazili smo se na položajima u rejonu 
sela Krasulje, nedaleko od Ključa. Borci užurbano rade na uređenju zaklona, a 
komandir Đuro nešto razgovara sa komesarom i komandirima vodova. Verovatno im 
daje uputstva za borbu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nije potrajalo dugo, a osmatrači javljaju da se neprijatelj približava. </span><span lang="EN-GB">Na 
500—600 metara odstojanja vidimo streljački stroj ustaša. </span><span lang="DE" style="mso-ansi-language:DE">Sve 
su nam bliže. Idu i pucaju, mi zalegli u zaklon i čekamo da nam se približe 
na siguran domet našeg oružja, &quot;na cev&quot;, kako su to obično govorili 
naši drugovi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Neprijatelj je već na 50—100 metara odstojanja. Na znak komandira, četa 
je kao jedan otvorila ubitačnu vatru iz sveg oružja. Neprijatelj još žešće 
tuče iz pušaka i mitraljeza. Obostrana vatra je veoma gusta i jaka. Naši 
strelci pucaju precizno. Neprijatelj je prikovan za zemlju, ni koraka mu ne damo 
napred.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Iznenađen neočekivano gustom vatrom naše čete, neprijatelj oseća da 
nije kadar da nas pomeri sa položaja. Počeo je da se povlači, prvo planski, a 
potom u neredu pod pritiskom naše vatre. Videli smo ih kako nose i vuku ranjene 
i ubijene vojnike sa bojišta.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U ovoj borbi koja je trajala oko jedan sat neprrjatelj je imao desetak 
mrtvih i ranjenih.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Odmah 
posle povlačenja zasuo nas je minobacačkom i artiljerijskom vatrom. </span><span lang="EN-GB">Od 
detonacija mina i granata dizali su se oblaci crnog dima. Ceo položaj čete u 
selu Krasulje bio je pod vatrom neprijateljske artiljerije. Jedna granata 
pogodila je zaklon u kome su se nalazili borci Mića Zorić iz sela Boboljusci 
kod Drvara i Dalmatinac Vjekoslav Štambuk. Obojica su poginula. Sa drugovima 
Jankom Pilipovićem, Gojkom Karanovićem i Miloradom Tomićem izneli smo ih sa 
bojišta i sahranili tu kod sela Krasulja.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Štambuk 
Vjekoslav bio je jedini Dalmatinac u našoj četi. Došao je kod nas avgusta 
1942. godine, odmah po formiranju 3. krajiške brigade. Plavokosi 
dvadesetpetogodišnjak sa Brača bio je visok, koščat i živahan momak, uvek 
veseo i nasmejan. Takvog su ga borci poznavali. U najtežim trenucima Vjekoslav 
je stizao da kaže drugovima koju reč raspoloženja. Svi smo ga voleli i svima 
je bio drag. On se posebno zalagao da nam bude primer. Retko skroman i pošten, 
bio je uzor drugarstva u četi.</span></p>
<p class="MsoNormal" style="text-indent:20.0pt;line-height:91%"><span lang="EN-GB">Izdržljiv 
u pokretu, hrabar u borbi i ozbiljan u objašnjavanju teške situacije, 
Vjekoslav je brzo stekao simpatije svojih drugova iz Drvara i okoline. Uvek je 
bio tamo gde je najteže, u borbi bi se često čuo njegov glas: &quot;Napred 
drugovi!&quot;, i uvećanom snagom jurio bi napred, jurio i pucao iz puške od 
koje se nije odvajao. I zato je njegova smrt teško pala svima nama u četi.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Milan KARANOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_16.htm"><b>Prethodni dokument</b></a></TD>
<TD><a href="31_18.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

