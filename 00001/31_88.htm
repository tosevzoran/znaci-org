<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_87.htm"><b>Prethodni dokument</b></a></TD>
<TD><a href="31_89.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">SA 
RADOM MEDIĆ U BORBI NA PLIJEŠU</span><span lang="DE" style="font-size:
10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:12.0pt;text-indent:17.0pt;line-height:
91%"><span lang="DE" style="mso-ansi-language:DE">Idemo preko besputnog i teško 
prohodnog zemljišta. </span><span lang="EN-GB">Umorni smo i slabo nahranjeni. 
Na licima boraca oseća se nedostatak svežine. Krećemo užurbano, skoro trčeći 
penjemo se vrhovima Pliješa. Gusti i niski oblaci, a iz njih lije kiša kao iz 
kabla. Podilazimo neprijateljskom položaju. </span><span lang="DE" style="mso-ansi-language:DE">Čujemo 
obostranu mitraljesku vatru. Već smo sasvim blizu neprijatelja. </span><span lang="EN-GB">Kiša 
je prestala, a magla se razredila i lepo se ocrtavaju padine Pliješa. Komandir 
Stevo Miljuš izdaje naređenje za napad. Još jedan mali pokret i već smo u 
gustoj šumi.</span></p>
<p class="MsoNormal" style="text-indent:17.0pt;line-height:91%"><span lang="EN-GB">24. 
maja 1943. godine, oko 10 časova prešli smo u napad iz<span style="font-variant:
small-caps"> </span>pokreta. Napali smo neprijatelja tamo gde nas je najmanje očekivao. 
</span><span lang="DE" style="mso-ansi-language:DE">Došli smo jedni prema 
drugima, sasvim blizu. A onda je nastala žestoka borba. Snažan odjek plotuna. 
Prema nama roj tanadi. Nemci nešto galame. Jedan Nemac dreči kao jarac. 
Verovatno je oficir pa komanduje. Čujem ga dobro ali se ne da videti. Rafali 
mitraljeza i automata paraju vlažni vazduh.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="EN-GB">Naši 
pucaju. Pucaju i Nemci. </span><span lang="DE" style="mso-ansi-language:DE">Vatra 
je uraganska. Vidim, Rade Medić juri napred. U rukama drži puškomitraljez, a 
u džepovima bombe. Milorad Tomić ga opominje da uzme zaklon. On mu rukom daje 
znak da ne brine za njega. Sve smo bliže neprijateljskim rovovima. Već smo 
sasvim blizu, na 100—200 metara, ali Nemci ne napuštaju položaj. Mi ih 
obasipamo jakom vatrom. Oni se očajnički brane.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="EN-GB">Na 
dati znak prešli smo u juriš. Prvi pokušaj nije uspeo, ali u drugom izbacismo 
Nemce iz prve linije rovova. Zadržali su se na drugoj i otuda nas obasipaju 
jakom vatrom. </span><span lang="DE" style="mso-ansi-language:DE">Rafali sve jače 
paraju vazduh. </span><span lang="EN-GB">Naši puze i pucaju. Bacaju bombe i viču: 
&quot;Napred proleteri!&quot; Nemci opet nešto galame. Galame, ali ih ništa ne 
razumem.</span></p>
<p class="MsoNormal" style="line-height:91%"><span lang="EN-GB">Komandir je 
naredio po treći put juriš. Bio je to pravi krkljanac. Naši jurišaju, a 
Nemci se grčevito brane. To je strašno. Nisam verovao da bi se u jednom okršaju, 
kakav je ovaj, moglo ostati živ. Iako brojno jači, tehnički opremljeniji, 
neprijatelj je prinuđen na povlačenje. Borbu na Pliješ su dobili bombaši i 
puškomitraljesci. </span><span lang="DE" style="mso-ansi-language:DE">Bio sam i 
sam učesnik bombaške grupe, ali mi se čini nisam bio kadar da učinim ono što 
je uradio Rade Medić.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Vidim Medića kako juri napred. Čujem njegov glas: &quot;Napred, drugovi! 
Švabe beže!&quot;. Jurio je i bacao bombe. Bacao bombe i pucao iz puške koju 
je za truenutak pozajmio od svoga pomoćnika. Na jednom visu nedaleko od nas, 
grupa Nemaca. Njih trojica-četvorica uvukla se među kamenje i tuku nas 
mitraljeskom vatrom. Puzeći, približili smo im se i pobacali bombe. Nemci su 
pobegli i vis je bio zauzet.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U sumrak se sve smirilo. Celu noć ostali smo na položaju. Noć je bila kišovita 
i prohladna. </span><span lang="EN-GB">Sutradan, uvis su se dizali oblaci pare. </span><span lang="DE" style="mso-ansi-language:DE">Dan 
je bio tmuran i kišan. </span><span lang="EN-GB">Levo i desno nepregledna šuma. 
Zečje brdo i Debela Ljutina bili su sakriveni u oblacima.</span></p>
<p class="MsoNormal" style="line-height:91%"><span lang="EN-GB">Za uspeh u borbi 
na Pliješ podjednako su zaslužni svi njeni učesnici, ali posebno hrabri puškomitraljezac 
Rade Medić, koji je dva dana kasnije poginuo u borbi sa Nemcima kod sela Popov 
Do i sahranili smo ga u podnožju Ljubišnje planine.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Milan KARANOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_87.htm"><b>Prethodni dokument</b></a></TD>
<TD><a href="31_89.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

