<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_97.htm"><b>Prethodni dokument</b></a></TD>
<TD><a href="31_99.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">POJEDOSMO</span><span lang="DE" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="DE" style="font-size:10.0pt;mso-bidi-font-size:
11.0pt;mso-ansi-language:DE">ŽUJANA</span><span lang="DE" style="font-size:10.0pt;mso-bidi-font-size:11.0pt;mso-ansi-language:HR"> 
</span><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">NA</span><span lang="DE" style="font-size:10.0pt;mso-bidi-font-size:
11.0pt;mso-ansi-language:HR"> </span><span lang="DE" style="font-size:
10.0pt;mso-bidi-font-size:11.0pt;mso-ansi-language:DE">LUČKIM</span><span lang="DE" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="DE" style="font-size:10.0pt;mso-bidi-font-size:
11.0pt;mso-ansi-language:DE">KOLIBAMA</span><span lang="HR" style="font-size:10.0pt;mso-bidi-font-size:12.0pt;mso-ansi-language:HR"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:15.0pt;line-height:91%"><span lang="DE" style="mso-ansi-language:DE">Preko</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Lima</span><span lang="DE" style="mso-ansi-language:HR"> </span><span lang="DE" style="mso-ansi-language:DE">tek</span><span lang="HR" style="mso-ansi-language:
HR"> š</span><span lang="DE" style="mso-ansi-language:DE">to</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">smo</span><span lang="DE" style="mso-ansi-language:HR"> </span><span lang="DE" style="mso-ansi-language:DE">se</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">nadvirili</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">nad</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Srbiju</span><span lang="HR" style="mso-ansi-language:
HR">, </span><span lang="DE" style="mso-ansi-language:DE">udarili</span><span lang="HR" style="mso-ansi-language:HR"> 
s</span><span lang="DE" style="mso-ansi-language:
DE">mo</span><span lang="DE" style="mso-ansi-language:HR"> </span><span lang="DE" style="mso-ansi-language:DE">na</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">tvrdo</span><span lang="HR" style="mso-ansi-language:HR">. 
</span><span lang="EN-GB">Švaba ima kao mrava svuda, pa i na drveću. Okršaj s 
njima tih dana na Mojkovcu neću nikada zaboraviti. Do nogu ih je potukao naš 
bataljon. Mislio sam da su nam vrata potpuno otvorena na putu prema istoku. Da, 
tako sam mislio, jer sam to priželjkivao. Tako su mislili i mnogi borci. Na 
licu im se to moglo čitati. Vedri, raspoloženi, odvažni i orni za akciju. A 
kada se vidi ili oseti takvo raspoloženje kod boraca, onda se veruje da im Švabe 
ne mogu predstavljati nikakvu prepreku u nastupanju.</span></p>
<p class="MsoNormal" style="text-indent:14.0pt;line-height:91%"><span lang="EN-GB">Međutim, 
rekoše nam da ovo što se tu oko nas dešava nije tako jednostavna stvar. Miriše 
to na ofanzivu neprijateljsku. Jer, iz dana u dan grmi i prašti na sve strane. 
I tako mal'po mal' i dođe do prave gužve. Potukosmo se još nekoliko puta i to 
pošteno. Kada videsmo kod ubijenih Švaba crnogorska imena na dokumentima, onda 
shvatismo da su se dobro pripremili.</span></p>
<p class="MsoNormal" style="text-indent:14.0pt;line-height:91%"><span lang="DE" style="mso-ansi-language:DE">Dani 
su prolazili a mi nikako da se odvojimo od neprijatelja. Počeše nas upućivati 
čas tamo čas ovamo, ali, za nesreću, uvek smo udarali na tvrdo. Razbijali smo 
ih. Bežali su, ali ne daleko. Sredili se i opet krenuli za nama. </span><span lang="EN-GB">To 
nas je zamaralo i do te mere iscrplo da smo već posle 10—15 dana izmenili 
izgled i raspoloženje.</span></p>
<p class="MsoNormal" style="text-indent:14.0pt;line-height:91%"><span lang="EN-GB">Nesanica 
i glad velika su nesreća i za običnog čoveka a kamoli za vojnika u ratu. A 
one su nas, onako udružene, dugo progonile. </span><span lang="DE" style="mso-ansi-language:
DE">Kako sam se sam sa sobom borio da shvatim potrebu da se jede konjsko meso! </span><span lang="EN-GB">Zar 
i to da doživimo mi proleteri? Koliko će to dugo trajati?</span></p>
<p class="MsoNormal" style="line-height:91%"><span lang="EN-GB">Na platou Lučkih 
Koliba sedeo sam naslonjen leđima na stablo ogromne jele. U rukama sam držao 
komad opaljenog konjskog buta. </span><span lang="DE" style="mso-ansi-language:
DE">Gladan sam i premoren do te mere da nisam bio u stanju da d<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>ovršim 
žvakanje prvog zalogaja konjetine. Žvakao sam i razmišljao o situaciji u koju 
smo zapali. A onda, sasvim slučajno, kroz misli mi se počeše ređati slike iz 
nedavne prošlosti: nije bilo tako davno kada sam primio desetinu u 3. četi, u 
selu Ramićima kod Ključa. Jovo Vukša, moj komandir, uvek je govorio da 
borcima treba stvoriti uslove za dobru ishranu, pa se ne treba plašiti za juriše. 
Iz Ramića smo, u brigadnoj koloni, krenuli preko Grmeča na marš-rutu dugu 
nekoliko dana hoda. Ali, kada nam je rečeno da odmora nema, jer Bihać napadamo 
sutradan uveče, bili smo zaprepašćeni. </span><span lang="EN-GB">&quot;Zar se 
i to može!?&quot; pitali su se borci sumnjajući u tako nešto. Ali, svesni 
toga šta za NOP znači slobodan Bihać, sa pesmom smo krenuli za Sanicu pa 
Benakovac, Jasenicu, Hrgar, Račić i na Plješevicu stigli tačno na vreme kada 
je trebalo krenuti u napad.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Kroz 
misli mi prolaze slike tih mesta, naroda koji nas je masovno dočekivao i ispraćao 
sa pečenjem, pitama, hlebom i rakijom. Spavanja nije bilo, a odmori su kratko 
trajali, pa ipak, išlo se tako brzo i sigurno da se to lako ne zaboravlja! I 
kada smo kao pobednici napustili slobodan Bihać i Cazin, i u jednom 
&quot;cugu&quot; krenuli iz Cazina za Bosanski Petrovac, i tada nas je pesma 
nosila, umor je neopaženo savlađivan.</span></p>
<p class="MsoNormal" style="line-height:91%"><span lang="EN-GB">I tako, ne znam 
zašto, misli su mi same išle na prebiranje prošlosti koja je teška i surova, 
a opet mila i draga, jer nije bilo situacije iz koje nismo izašli jaki i vedri. 
Pa, mislio sam, i ubuduće to možemo očekivati. Kočo<span class="MsoFootnoteReference">84</span> 
i Ljubiša<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a> 
su nam baš danas govorili o našoj budućoj ofanzivi kroz istočnu Bosnu. Kažu, 
da na to treba misliti i već sada se pripremati, jer da je ovo prolazno. Sve se 
više i sam u to uveravam. Mučim se zalogajem konjetine i duboko razmišljam.</span></p>
<p class="MsoNormal" style="line-height:91%"><span lang="EN-GB">Kao iz sna trgao 
sam se na zvuk poznatog glasa. Okrenuo sam se i spazio Jovu Puzića, zamenika 
komandanta našeg bataljona, kako mi se iza leđa primiče.</span></p>
<p class="MsoNormal"><span lang="EN-GB">— Šta to radiš Obrade? — reče on.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Evo jedem meso — odgovorih mu onako, preko zalogaja.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Kakvo 
meso, pobogu brate?! — upita me Jovo kroz poluosmeh, i zastade malo, zagledavši 
se u komadinu koju sam držao u rukama.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Konjsko! 
Konjsko, druže Jovo, i to od tvog Žujana. I da znaš da nije loše, samo kad 
bi bilo bar malo soli.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Žujan, prvi 
konj koji je na Lučkim Kolibama na Zelengori ubijen za ishranu našeg 4. 
bataljona, bio je upravo jahaći konj druga Jove. Kada je stiglo naređenje da 
se teško naoružanje pokopa a konji zakolju za ishranu, Jovo je ponudio Žujana 
za prvi ručak. Boškina Atlagić, popeo se na panj i iz neposredne blizine 
opalio mu metak u glavu. Umorna životinja svalila se na zemlju, a da ni repom 
nije maknula. Za tili čas, na ledini, pored panja, tamo gde je malo pre dremao 
osedlani Žujan ostala je samo glava sa utrobom i kožom. Jovo je žalio Žujana, 
ali je istovremeno i bio zadovoljan što je bar na neki način mogao pomoći 
borcima u ovako teškoj situaciji. Zbog toga nas je on i obilazio, interesujući 
se da li smo zadovoljni konjskim mesom, koje prvi put u životu jedemo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Posle odmora, 
kada je pao mrak, nezadrživo smo krenuli u proboj pretposlednjeg obruča 
neprijatelja na Sutjesci.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Obrad SANTRAČ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="EN-GB"> 
    Nikola Jončić Kočo politkomesar 4. bataljona.</span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="EN-GB"> 
    Ljubiša Ćurgus, zamenik politkomesara 4. bataljona.</span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_97.htm"><b>Prethodni dokument</b></a></TD>
<TD><a href="31_99.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

