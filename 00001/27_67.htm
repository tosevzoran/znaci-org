<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_66.htm"><b>Prethodni dokument</b></a></TD>
<TD><a href="27_68.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext1211" align="center" style="margin-top:0mm;margin-right:0mm;
margin-bottom:0mm;margin-left:2.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark64"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext10pt7">ŽIVAN 
MARIČIĆ — OMILjENI KOMANDAN</span></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext10pt7">T</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:11.0pt;font-family:&quot;Times New Roman&quot;;mso-fareast-language:
SR-CYR;font-weight:normal" class="Bodytext3Italic5">&nbsp;<o:p>
</o:p>
</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:11.0pt;font-family:&quot;Times New Roman&quot;;mso-fareast-language:
SR-CYR;font-weight:normal" class="Bodytext3Italic5">Ž</span><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">ivan Maričić je rođen 
1911. godine u selu Žiči, kod Kraljeva, u siromašnoj seljačkoj porodici sa 
puno dece. Završio je samo osnovnu školu. Kao mladić je pošao u nadničenje 
da bi koliko-toliko poboljšao teške uslove života. U fabrici vagona u 
Kraljevu pristupio je radničkom pokretu, a uoči rata postao i član Komunističke 
partije Jugoslavije. Sa još nekoliko komunista učestvuje u organizovanju 
ustanka u žičkoj opštini. Kada je od oružane grupe septembra 1941. formirana 
Kruševička četa kraljevačkog partizanskog odreda &quot;Jovo Kursula&quot;, 
Živan je izabran za njenog komandira.</span><a style="mso-footnote-id:ftn1" href="#_ftn1" name="_ftnref1" title><sup><span style="mso-special-character: footnote; mso-fareast-language: SR-CYR" lang="SR-CYR">[1]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Sa skromnim vojnim znanjem rezervnog narednika, ali sa velikom hrabrošću i veštinom 
uspešno je rukovodio četom u borbama oko Kraljeva i za vreme blokade grada. Sa 
tom četom posle povlačenja odreda iz Srbije, ušao je u sastav Kraljevačkog 
bataljona. Već u prvoj borbi bataljona u selu Gaočićima bio je ranjen (drugi 
put od početka ustanka). Kasnije, kad je u bataljonu izabran za komandira 1. čete 
istakao se u odbrambenim borbama u Hercegovini, a naročito krajem maja 1942. u 
borbi protiv veće grupacije četnika oko sela Drežnja kod Nevesinja. Prilikom 
poznate akcije grupe brigada na železničku prugu Sarajevo—Konjic 3. jula 
1942. energičnim napadom koji je četa izvršila na železničku stanicu Brđani, 
gde je zarobljeno oko sto dvadeset vojnika, Živan je pokazao da mu kao vojniku 
i starešini još više odgovaraju ofan</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">zivna</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
dejstva. To se takođe videlo i 13. jula u borbi za oslobođenje Prozora. Kad je 
Rudarska četa savladala ustaše </span><span class="HeaderorfooterImpact14"><sub><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR">N</span></sub><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR">a</span></span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> Kozjim stjenama, na ključnoj poziciji odbrane 
nepri</span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">jatelja,</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Živan je požurio sa svojom četom i kao maljem slomio otpor ustaša na utvrđenom 
groblju. Posle toga garnizon je brzo kapitulirao. Morao je kapitulirati, jer je 
bila uništena njegova udarna snaga.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U borbi na Klenku, kod 
Posušja, Kraljevački bataljon je u sadejstvu s Beogradskim porazio jednu ustašku 
bojnu, od koje je ostalo na bojištu oko šezdeset mrtvih. Živan se tada, kao i 
uvek, osmelio i zabacio s četom na bok i pozadinu neprijatelja, čime je 
izazvao paniku u njegovim redovima. Slično je bilo i u borbama na Livnu, 
Bosanskom Grahovu, Strmici.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kada je u Bosanskom 
Petrovcu primio dužnost komandanta Kraljevačkog bataljona, brigada je, u 
sastavu novoformirane 1. proleterske divizije, krenula na vrlo važan </span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Bodytext7">vojno</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">-politički zadatak u centralnu Bosnu. Živan je i 
tada, kao komandant bataljona, u prvoj borbi — u napadu brigada, 19 novembra 
1942, na utvrđeno uporište kod sela Sitnice, ispoljio izvanredan smisao za 
brzo snalaženje, za preduzimljivost i smelost u odlučujućoj situaciji. Pošto 
je bataljon u sadejstvu s 3. bataljonom likvidirao neprijateljevu odbranu na 
svom pravcu dejstva, pošto je zarobio preko sto domobrana i zaplenio tri topa, 
Živan je odmah poslao u pomoć automatska oružja 2. bataljonu, koji nije mogao 
da savlada neprijatelja u nekim starim zidinama iz kojih se uporno branio i 
nanosio bataljonu osetne gubitke. Kad ni to nije pomoglo, Živan je onda naredio 
minobacačkom odeljenju bataljona da otvori vatru. Treća ili četvrta mina pala 
je pravo u zidine, nanela neprijatelju teške gubitke i izazvala pometnju. 
Usledila je brza paljba sa još nekoliko mina, i preostali deo Nemaca i ustaša 
su se predali.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U sledećim borbama, na 
putu za centralnu Bosnu, na Jajcu, reci Ugru, Lipovcu, Skatavici i Hrvaćanima 
kod Kotor-Varoša, bataljon se izvanredno borio i zato dobio 9. decembra 1942. 
pohvalu od štaba brigade:</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">&quot;Četvrti bataljon 
u ovim, kao i u ranijim borbama, pokazao se sposobnim da vodi borbu sa brojno i 
tehnički nadmoćnijim neprijateljem. Koristimo se ovom prilikom Da odamo 
priznanje našem 4. bataljonu, čiji borci, starešine i politički radnici već 
devet dana vode neprekidnu borbu, pod teškim uslovima dugog marševanja, 
neredovnog smeštaja i slabe ishrane&quot;.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sličnu pohvalu 
bataljon je dobio i od štaba divizije.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Najveće uspehe u 
komandovanju bataljonom Živan je poetigao u borbama u centralnoj Bosni. Pored 
razbijanja Nemaca i četnika Rade Radića na području Jošavke, tu su još 
borbe za oslobođenje Teslića i Prnjavora u januaru 1943. godine.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U napadu na Teslić Živan 
je još više nego kod Sitnice pokazao veliku smelost i snalažljivost u složenim 
i vrlo promenljivim situacijama koje nastaju u toku same borbe. Osetivši da 
pred sobom ima domobrane u novogodišnjem raspoloženju, on je naredio da se ide 
pravo na grad, na bunkere, i da se što pre probije utvrđena linija odbrane. 
Kada su čete dospele u grad, razbijajući i zarobljavajući pri tome mnoštvo 
vojnika, on je u daljem dejstvu vrlo vešto uspeo da iskoristi zaplenjeno oružje 
i stvorenu brešu u odbrani, i da pretvori moralno preimućstvo naših boraca u 
materijalnu nadmoćnost za početni uspeh bataljona, a zatim i za potpun poraz 
preko deset puta nadmoćnijeg garnizona u Tesliću. U toj borbi u toku jedne noći 
situacija se nekoliko puta menjala. Neprijatelj je bio mnogo brojniji i mnogo 
bolje naoružan, raspolagao je artiljerijom i oklopnim vozom. Ali je bataljon 
pod Živanovom komandom odgovarao na svaki protivnapad neprijatelja još smišljenijim 
i energičnijim udarom, na pojačanu vatru još jačim vatrenim dejstvom iz svih 
zaplenjenih oruđa. Mada je borba bila žestoka, naoko je moglo izgledati da se 
sve svršilo bez velikih napora. Najbolje o tome svedoči izveštaj koji je Živan 
poslao posle borbe:</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">&quot;Bataljon je dobio 
zadatak da napadne na Teslić 1. januara u 19 časova. U Gornjem Tesliću naišli 
smo na grupu četnika koju smo odmah razjurili. Nastavili smo put prema Tesliću... 
Prvi bunkeri zauzeti su dosta lako. Posle pada spoljnih utvrđenja 1. i 3. četa 
jurišale su preko ravnog i brisanog prostora u grad — prema crkvi, gde su 
bili topovi, i prema fabrici. U ovom silovitom jurišu naši borci su zauzeli 
haubice kod crkve. Jedan vod 3. čete bio je iz grada zašao za leđa haubicama. 
Neprijatelj je dva puta bezuspešno jurišao da bi povratio haubice, ali je oba 
puta bio odbijen žestokom vatrom naših automatskih oruđa. Neprijatelj je i 
treći put jurišao s jakim snagama sa tri pravca, i naši su se morali povući 
za čitav kilometar. Za sve ovo vreme nismo čuli bombu ostalih naših bataljona 
u blizini grada. Nismo znali šta se događa na ostalim sektorima. Saznali smo 
da se u gradu nalazi oko 2.600 vojnika i 12 topova. Posle kraćeg savetovanja, 
štab bataljona je izdao naređenje 1. i 3. četi da ponovo jurišaju na grad i 
zauzmu topove. Ovoga puta dočekao nas je neprijatelj strahovito jakom i brzom 
vatrom, ali je uskoro bio ućutkan još strahovitijom vatrom naših puškomitraljeza, 
</span><span lang="SR-CYR" style="font-size:9.0pt;font-family:&quot;Times New Roman&quot;;
mso-fareast-language:SR-CYR" class="Footnote2">kojih</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
je svaka četa imala po oko 20 komada, jer ih je za</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Footnote2">plenila</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> u prvom jurišu na grad. Naši borci uspeli su </span><span lang="SR-CYR" style="font-size:7.5pt;
font-family:&quot;Times New Roman&quot;;mso-fareast-language:SR-CYR" class="HeaderorfooterImpact14">da</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
se ponovo dočepaju haubica, koje su odmah okrenuli na </span><span lang="SR-CYR" style="font-size:9.0pt;font-family:&quot;Times New Roman&quot;;
mso-fareast-language:SR-CYR" class="Footnote2">neprijatelja</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
i tukli ga. Nastavili smo gonjenje neprijatelja </span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:SR-CYR" class="Footnote2">kroz</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
ulice grada. Sa sobom smo vukli i jedan zaplenjeni protivkolski top, kojim smo 
dejstvovali na oklopni voz i na mesta iz kojih se davao otpor.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Drugog januara oko 5 časova 
uspeli smo da ovladamo </span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:SR-CYR" class="Footnote2">gradom</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
i da razoružamo nekoliko stotina neprijateljevih vojnika i oko 20 oficira. Broj 
zarobljenih vojnika prešao je 1.000. Zaplenili smo četiri haubice, 3 
protivoklopna topa, 1 brdski top pito, 4 teška bacača, 4 teška mitraljeza, 
dosta puškomitraljeza i ratnog materijala.</span></p>
<p class="Footnote7" style="margin-top:0mm;margin-right:0mm;margin-bottom:0mm;
margin-left:3.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naši gubici su: 1 
mrtav i 3 ranjena..</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Druga velika pobeda 
Kraljevačkog bataljona u ovom periodu, kad je uspeh u demonstrativnom napadu 
pretvoren u oslobođenje Prnjavora, takođe ilustruje Živanovu sposobnost da 
brzo proceni situaciju, da na osnovu te procene izmeni prvobitnu zamisao, i da 
donese novu odluku, u svakom slučaju, smelu i efikasnu, koja podrazumeva stečeno 
preimućstvo. I o ovom uspehu on je pisao skromno i jednostavnim rečnikom 
ratnika.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">&quot;Petnaestog jadžuara 
bataljon je dobio zadatak da likvidira neprijateljevo uporište na Ceru, a zatim 
da izvrši demonstrativni napad na Prnjavor s jugozapadne strane, to jest 
naslanjajući se levim krilom na drum Banja Luka—Prnjavor. Levo od nas vršio 
je napad kombinovani bataljon. Tačno u određeno vreme (u 23 časa) napadnuto 
je i likvidirano neprijateljevo uporište na Ceru i u školi na Vijaku. Odmah 
smo produžili ka Prnjavoru i u silovitom naletu ušli u grad. Neprijatelj je 
davao jak otpor oko katoličke crkve i iz bunkera na putu za Teslić. Ove 
bunkere naši borci su zaobilazili i iz grada likvidirali. Posle likvidacije, u 
grad je ušao i kombinovani bataljon (oko 4 časa 16. januara), a zatim i 2. 
bataljon. Zarobili smo oko 350 vojnika i oficira i zaplenili bogat ratni 
materijal, koji nismo ni prebrojavali ni procenili&quot;.</span><a style="mso-footnote-id:
ftn2" href="#_ftn2" name="_ftnref2" title><sup><span style="mso-special-character: footnote; mso-fareast-language: SR-CYR" lang="SR-CYR">[2]</span></sup></a></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:3.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pod Živanovom komandom 
bataljon je, isto tako, vodio uspešne borbe i u bici na Neretvi i Drini. U 
napadu na železničku stanicu Bradina 18—19. februara 1943. godine naterao je 
na kapitulaciju oko sto talijanskih vojnika i oficira koji su se branili iz 
jednog veoma jakog utvrđenja. Kada nisu uspeli naši juriši na utvrđenje u 
toku noći, Živan je posle svanuća primenio taktiku sistematskog iznuravanja 
dejstvom automatskog oruđa sa okolnih brežuljaka koji su dominirali nad uporištem, 
i povremenim ugrožavanjem neprijatelja bacanjem upaljenih benzinskih flaša na 
utvrđenje. Neprijatelj je posle osamnaestočasovne borbe istakao belu zastavu. 
Zaplenjeno je devet teških mitraljeza, četiri puškomitraljeza, 55 pušaka i 
30 pištolja. U toj borbi Živan je po treći put bio ranjen.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U napadu na Ulog 20. 
marta energičnim prepadom bila je razbijena jedna četnička brigada, oslobođeno 
mesto i zaplenjeno dosta materijala kojim su Talijani snabdevali četnike. U 
toku borbe, zbog žestokog otpora neprijatelja, Živan je dozivao poimenično 
pojedine četne starešine, bodreći ih da istraju.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prilikom forsiranja 
Drine, početkom aprila 1943, Živan je bio određen za komandanta prelaza svih 
jedinica. Zahvaljujući njegovoj upornosti izvađena je i osposobljena dereglija 
koju je neprijatelj uspeo da potopi u trenutku kad je dovučena. neposredno pred 
našu obalu. Za sve vreme prelaska on se nije odmicao od obale, bez obzira na že~ 
stoku minobacačku i artiljerijsku vatru neprijatelja.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Posle prelaska, u 
napadu na Kapak, Živan se našao u streljačkom stroju bataljona. Utičući na 
borce da odole umoru, pošlo mu je za rukom da podstakne ceo bataljon da ustraje 
i primora Talijane, naposletku, da napuste bunkere i dadu se u panično bekstvo, 
ostavljajući za sobom opremu i teško naoružanje.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U jednom od juriša 
bataljona na nemačke položaje na Zlatnom boru, 24. maja 1943. godine, Živan 
je bio teško ranjen. Sa dve čete uporno je jurišao prvog dana i prisilio 
Nemce da se povuku na nove položaje. Sledećeg dana, pred mrak, njima je na tim 
položajima avionom spuštena municija, što je bio znak, svakako, da se na 
njima moraju održati. Živan je međutim hteo i odatle da ih zbaci po svaku 
cenu, jer su ti položaji imali presudan značaj kako za nas, tako i za Nemce. I 
krenuo je na juriš u streljačkom stroju, zajedno sa rudarima. Neodoljivo je 
vukao stroj napred. Pri tom je ranjen u obe noge od bacačke mine. Kao teški 
ranjenik prenet je u Centralnu bolnicu, u kojoj je nekoliko dana kasnije i umro.</span></p>
<p class="Footnote7" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ako se makar i letimično 
sagledaju borbe u</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:SR-CYR" class="HeaderorfooterImpact14"> 
kojima</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> je Živan učestvovao, bilo kao komandir čete, 
bilo kao ko</span><span lang="SR-CYR" style="font-size:9.0pt;
font-family:&quot;Times New Roman&quot;;mso-fareast-language:SR-CYR" class="Footnote2">mandant</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
bataljona, može se zapaziti</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:SR-CYR" class="Footnote2"> 
da</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> je bio samostalan u donošenju odluka. Ali, kad 
god je trebalo, on je pret</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:SR-CYR" class="Footnote2">hodno</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
saslušao mišljenje štaba i komandi četa kako se najbolje može izvršiti 
dobiveni zadatak. Time su stvoreni uslovi da bataljon razvije sve svoje 
kvalitete, da se raz</span><span lang="SR-CYR" style="font-size:9.0pt;font-family:&quot;Times New Roman&quot;;
mso-fareast-language:SR-CYR" class="Footnote2">mahne</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
inicijativa odozdo, da se ne zapostavi sposobnost nižih kadrova.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kao komandant bataljona 
Živan je postigao za kratko vreme neosporno velike uspehe. No bilo bi 
jednostrano i nelogično, u krajnjem slučaju, bilo bi iz osnova pogrešno ako 
bi se o tim uspesima govorilo izolovano i nezavisno od bataljona. Oni su 
neposredno povezani s kvalitetom boraca, s borbenim i političkim iskustvom koje 
su imali, sa zalaganjem partijske i skojevske organizacije. To je notorna činjenica. 
Ali, s druge strane, mislim da neću pogrešiti ako kažem da je bataljon sa Živanovim 
komandovanjem dobio ne samo kao jedinica sposobna za izvršenje borbenih 
zadataka, već i u pogledu dobrog raspoloženja boraca i pravilnih odnosa između 
štaba bataljona i partijske organizacije. Svestan toga što znače 
moralnopolitički faktori za život i uspehe bataljona, Živan je težio da ih 
razvije do najveće mere. To mu je pošlo za rukom utoliko više što je uspeo 
da uspostavi između štaba i partijske organizacije čvršće poverenje i 
normalnije odnose od onih koji su postojali pre nego što je on određen za 
komandanta. On je znao da nađe pravu meru </span><span lang="SR-CYR" style="font-size:10.0pt;font-family:&quot;Times New Roman&quot;;
mso-fareast-language:SR-CYR" class="Footnote3">u</span><span lang="SR-CYR" style="font-family:
&quot;Times New Roman&quot;;mso-fareast-language:SR-CYR"> tim odnosima, tako da 
su uzajamno razumevanje i međusobna podrška postali svakidašnja praksa ova 
dva organa, bez čijeg jedinstva se teško ostvarivao zdrav život kolektiva u 
ratnim uslovima. Stoga su bataljon i njegova partijska organizacija bili 
zadovoljni od samog početka Živanovim načinom rada i rukovođenja. Odnosi 
kakvi </span><span lang="SR-CYR" style="font-size:10.0pt;font-family:&quot;Times New Roman&quot;;mso-fareast-language:
SR-CYR" class="Footnote3">su</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> nastali i kakvi su se razvili blagotvorno su 
delovali na raspoloženje boraca i moralno-političko stanje četa pojedinačno, 
pa i bataljona kao celine.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Razume se, razvijajući 
i podstičući takve odnose, Živan se nije gubio kao individua, a još manje 
kao komandant. On je postao, zaista, neosporni autoritet. Borci i starešine su 
ga zbog njegove jednostavnosti, skromnosti i vere u ljude neobično voleli kao 
čoveka i imali puno poverenje u njega kao komandanta. Izvršavanjem borbenih <sup>a</sup>kcija 
oni su se uverili da im je postavljao realne zaDatke i da je njegovo rukovođenje 
bataljonom dok je u akciji <sup>p</sup>°uzdano i efikasno. Razvitak borbe je 
pratio nalazeći <sup>se</sup> uvek u središtu zbivanja. Zato su njegov glas i 
komanDovanje, kad bi negde zapelo u toku borbe, podsticali i pokretali borce i 
starešine na novo naprezanje i ulaganje krajnjih napora sa uverenjem da su 
sagledane nove mogućnosti za pobedu. Ulivao je i drugima samouverenost, iznuđrhvao 
brzinu dejstva, tako da je svaka akcija pod njegovim rukovođenjem ostavljala 
utisak lakoće i majstorstva.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Treba istaći da je bio 
vrlo omiljen kod ljudi, ali i to da nije sticao simpatije zato što je bio 
popustljiv. Naprotiv, kada je bilo u pitanju izvršenje zadatka, bio je strog u 
zahtevima bez obzira na to koliko su ljudi bili umorni. Sećam se kada je jednom 
prilikom, još kao komandir čete, maja 1942. u selu Drežnju, naredio da se 
prospe hrana koju je gotovo polovina čete već bila primila, jer su četnici 
napali jednu našu desetinu na obezbeđenju. Nikome to u četi onog trenutka 
nije bilo pravo. Mnogi su gunđali i govorili kako će to posle akcije postaviti 
na četnoj konferenciji, jer se tada u Hercegovini, u jeku treće ofanzive, samo 
jednom dnevno dobivao obrok hrane. Međutim, situacija je kasnije pokazala da je 
taj postupak bio sasvim opravdan, tako da niko nije zažalio za prosutim 
obrokom.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ili, slučaj kada je 
bataljon početkom decembra 1942. posle jedne borbe morao da gazi nabujalu reku 
Vrbanju ispod Kotor-Varoša da bi se prebacio na Skatavicu. Pošto je u selima 
oko Jošavke bilo dosta četnika i pošto je postojala ozbiljna mogućnost da 
nas napadnu, Živan je skoro trećinu bataljona dao na obezbeđenje, a nikome 
nije dopustio da se izuje iako smo bili mokri do pojasa.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ukratko, znao je da čuva 
ljude kad je bilo biti ili ne biti, ali je u svim drugim situacijama prema njima 
bio strog i neumoljiv. Zato mu se nikad nije desilo da njegova jedinica zakasni 
na izvršenje zadataka ili da bude iznenađena od neprijatelja i da zbog toga 
pretrpi gubitke. Naravno, pri tome nikad nije bio nerealan, niti je gubio iz 
vida stvarne mogućnosti ljudi. U tome se ogledala njegova stvarna briga o čoveku. 
Tako je sticao poverenje i stvorio prisne odnose sa borcima i starešinama. Kod 
njega je bila skladno objedinjena umešnost u komandovanju, lična hrabrost, 
komandantska odgovornost i osećanje mere šta se u datoj situaciji može ili ne 
može.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Živan je ostao u 
najlepšem sećanju borcima bataljona, pre svega kao čovek koji je voleo ljude, 
poštovao njihovu ličnost i svojim umešnim rukovođenjem, ljudskim odnosima i 
skromnošću osvojio njihova srca i postao omiljeni drug i komandant.</span></p>
<p class="MsoNormal" align="right" style="text-align:right"><span style="mso-fareast-language:
SR-CYR">Momčilo DUGALIĆ</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Heading1" style="text-indent: 27.0pt; line-height: 100%; mso-line-height-rule: exactly; background-repeat: repeat; background-attachment: scroll; margin-left: 2.0pt; background-position: transparent"><a style="mso-footnote-id:
ftn1" href="#_ftnref1" name="_ftn1" title><span class="Heading3Spacing2pt"><sup><span style="mso-special-character: footnote; font-family: Times New Roman; mso-fareast-language: SR-CYR" lang="SR-CYR">[1]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading3Spacing2pt"> Са Живанбм 
    су пошла у рат још три његова брата — 
    Славко, Радосав и Жарко. Живан и Радосав 
    су били команданти 4. краље- вачког 
    батаљона, а Славко је погинуо к-ао заменик 
    команданта овог батаљона приликом борби 
    за ослобођење Београда, октобра 1944».</span></p>
  </div>
  <div style="mso-element:footnote" id="ftn2">
    <p class="Bodytext51" style="margin-top:0mm;margin-right:3.0pt;margin-bottom:
0mm;margin-left:-1.0pt;margin-bottom:.0001pt;background:transparent"><a style="mso-footnote-id:ftn2" href="#_ftnref2" name="_ftn2" title><span class="Heading22Spacing3pt"><sup><span style="mso-special-character: footnote; mso-ascii-font-family: Microsoft Sans Serif; mso-hansi-font-family: Microsoft Sans Serif; mso-bidi-font-family: Microsoft Sans Serif; mso-fareast-language: SR-CYR" lang="SR-CYR">[2]</span></sup></span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading22Spacing3pt"> У „Борби&quot; 
    од 8. фебруара 1943. објављено је: „У Прн»авару 
    Је заробљено око 400 непријатељских војн-ика 
    и 10 официра, са бој- ником на челу. 
    Запљењено је 3 тешка митраљеза, око 20 
    пушко- митраљеза, 2 тешка бацача мина, око 
    400 пушака и много пушчане <sup>и м</sup>инобацачке 
    муниције, много друге ратне опреме и 
    животних намирница&quot;.</span></p>
  </div>
</div>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_66.htm"><b>Prethodni dokument</b></a></TD>
<TD><a href="27_68.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
