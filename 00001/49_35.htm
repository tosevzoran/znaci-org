<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_34.htm"><b>Prethodni dokument</b></a></TD>
<TD><a href="49_36.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">NAPAD 
NA PRUGU U BAŠKOJ GRAPI<o:p>
</o:p>
</span></b></p>
<p class="MsoNormal"><span lang="DE" style="mso-ansi-language:DE">&nbsp;<o:p>
</o:p>
</span></p>
<p class="MsoNormal">Železnička pruga Gorica — Sv. Lucija (sadašnji most na 
Soči) — Podbrdo — Bohinjska Bistrica — Jesenice — Belak spada u one četiri 
koje su povezivale tadašnji front u Italiji sa nemačkom pozadinom. <span lang="DE" style="mso-ansi-language:
DE">Minerske jedinice su se često spuštale u klisuru i minirale prugu i 
propuste si tako ometale saobraćaj. To su bile sitne akcije koje nisu mogle za 
duže da onesposobe ovu prugu. Zbog toga je odlučeno da se napadne Baška grapa 
koja se od Podbrda do ušća reke Bače u Idrijcu proteže na dužini od oko 20 
kilometara, a veoma je uska i duboka klisura. Zbog toga je pruga u Baškoj grapi 
osetljivija za napade, a i odbrana je bila mnogo teža. Neprijatelj u Baškoj 
grapi nije imao većih uporišta posednutih jakim snagama, ali je zato imao jako 
utvrđenje i osiguravao svaki ulaz i izlaz iz tunela i svaki most. Ponegde su i 
kuće, kao i drugi železnički objekti, korišćene kao utvrđenja. Svako utvrđenje 
bilo je zaprečeno žičanim preprekama i minama.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijateljske 
snage su na tom sektoru bile ovako raspoređene: Sv. Lucija — 300, Bača — 
60, Klavže — 36, Kneža — 100, Grahovo — 209, Koritnica — 48, Zarakovec 
— 15, Klonte — 20, Humar — 30, Kupovo — 6, Zapolar — 25, Kozja Skala 
— 80, Hudajužna 140, Pranger — 51, Pri Jaku — 15, Prodar — 10, Mohorc 
— 18, Podbrdo — 62 i Petrovo brdo — 60 vojnika. Najviše je bilo Italijana 
— pripadnika fašističkog bataljona &quot;Bataljone volontari Bruno 
Musolini&quot; (Bataglione Volontari Bruno Mussolini&quot;), a mnogo manje 
Nemaca i domobrana.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijatelj je 
na ovom odseku imao ukupno oko 1.200 vojnika, ali se u slučaju napada mogla očekivati 
intervencija sa raznih pravaca — iz Bohinjske Bistrice, Škofje Loke, Idrije, 
Gorice i Tolmina<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.<o:p>
</o:p>
</span></p>
<p class="MsoNormal">U napadu na Basku grapu učestvovale su obe divizije — 
30. na levom krilu, odsek Klavže — Kneža, i 31. divizija na desnom krilu, 
odsek Grahovo — Podbrdo.</p>
<p class="MsoNormal">Jedinice 31. divizije dobile su sledeće zadatke:</p>
<p class="MsoNormal">— Prešernova brigada, na desnom krilu divizije, da, pre 
svega, obezbedi naše snage od eventualne neprijateljske intervencije sa desnog 
boka.</p>
<p class="MsoNormal">— Gradnikova, na levom krilu, da sa po jednim ba-taljonom 
blokira neprijateljska uporišta u Hudajužni i Grahovu, a ostalim snagama da 
likvidira uporište u Koritnici i ruši železničke objekte na svom sektoru.</p>
<p class="MsoNormal">— Vojkova, u centru da likvidira neprijateljsko uporište 
Mohorc i ruši objekte na železničkoj pruzi, na odseku Mohorc — Hudajužna.</p>
<p class="MsoNormal"><span lang="DE" style="mso-ansi-language:DE">Najteži 
zadatak dobila je Gradnikova brigada. Ona je trebalo da napadne uporište u 
Koritnici koje se nalazilo na suprotnoj strani reke Bača i železničke pruge. 
Tamo je bilo 48 fašista, iz sastava 1. čete bataljona &quot;Bruno 
Musolini&quot;, koji su imali jedan teški bacač, jedan francuski top kal. 25 
mm i jedan teški mitraljez. Smešteni su bili u dva objekta i to: u jednu jaku 
utvrđenu zgradu u selu, i u bunker iznad samog mosta. Napad na Koritnicu bio je 
veoma otežan jer su prilazi bili pod jakom vatrom iz bunkera na pruzi i oko 
Grahova.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na osnovu 
primljenog zadatka, procene zemljišta i poznavanja mogućnosti pojedinih 
bataljona, štab brigade je odlučio da:<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— 1. 
bataljon jednom četom, uz podršku teškog mitraljeza, blokira Hudajužnu i 
drugom četom napadne i likvidira bunkere na odseku Hudajužna — Koritnica;<o:p>
</o:p>
</span></p>
<p class="MsoNormal">— 2. bataljon napadne i likvidira uporište u Koritnici;</p>
<p class="MsoNormal">— 3. bataljon blokira Grahovo i prebaci jednu četu 
severno od pruge;</p>
<p class="MsoNormal">— inžinjerijska četa poruši prugu i drum Grahovo — 
— Huda južna.</p>
<p class="MsoNormal"><span lang="DE" style="mso-ansi-language:DE">Napad je određen 
za 02. časa noću 29. juna<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada se 26. juna još nalazila na sektoru Robidnica — Četena ravan — 
Zetina. U toku 27. juna je pristigla i razmestila se na sektoru Ravne — Zakriž 
— Jesenica. Tu su počele intenzivne pripreme za napad. U bataljonima su 
formirane udarne grupe i protivoklopni vodovi. Komandant divizije je 28. juna, 
sa komandantima bataljona i komandantom Gradnikove brigade, lično izvršio 
komandantsko izviđanje i detaljisao zadatke bataljona.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Sve jedinice, 
sem 2. bataljona, na vreme su posele položaje za napad. Prvi bataljon je uspešno 
blokirao uporište u Hudajužni ruskom četom koja je bila ojačana jednim teškim 
mitraljezom. Četa koja je u toku noći napadala bunkere na pruzi nije postigla 
predviđene rezultate. U toku dana borba se na tom sektoru smirila. Jedino što 
je ruska četa odbijala pokušaj neprijatelja da se iz Hudajužne probije na železničku 
stanicu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na levom krilu 
je 3. bataljon u toku noći demonstrativno napadao Grahovo. Drugi bataljon koji 
je imao zadatak da likvidira Koritnicu, zbog jako branjene pruge zakasnio je, a 
dosta vremena je izgubio i u traženju zgrade gde su se nalazili italijanski 
vojnici. Tako su borci 2. bataljona uprazno jurišali dok nisu naišli na zgrade 
opasane žičanim preprekama u kojima se neprijatelj nalazio. Ni ovaj bataljon 
nije u toku noći izvršio zadatak. Naprotiv, neprijatelj je protivnapadom 
prisilio delove 3. i 2. bataljona da se povuku. Povlačenje je izvršeno pod 
veoma teškim uslovima. Jedan deo boraca se povlačio po čistini prema železničkoj 
pruzi i preko Bače, a drugi preko k. 1070 odakle je u toku dana odbijao pokušaje 
nerpijatelja da iz Grahova i od pruge stigne u pomoć Koritnici. Predveče su 
ovi delovi uspeli da se preko doline, druma i železničke pruge probiju u 
sastav glavnine brigade, u pravcu Bukova.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U napadu i 
prilikom povlačenja poginulo je nekoliko naših boraca. Najveći uspeh postigla 
je inžinjerijska četa koja je u toku ove prve noći porušila drum Grahovo — 
Korit-nica na dva, a železničku prugu prekinula na 22 mesta</span><a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a><span lang="DE" style="mso-ansi-language:DE">.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">*<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U toku diruge 
noći izvršen je napad na Bašku grapu. Raspored bataljona Gradnikove brigade 
ostao je isti kao i ranije, sem što je promenjen raspored 2. bataljona i 
ume-sto njega određen je za napad na Koritnicu 2. bataljon Vojkove brigade. Međutim, 
ni on nije u toku noći uspeo da likvidira uporište u Koritnići, već je u 
toku dana sa nadvišavajućih položaja na južnim padinama Koriške gore 
odibijao pokušaje neprijatelja da se iz Grahova i duž pruge probije do 
Koritnice.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na sektoru 1. 
bataljona nije u toku noći došlo do znatnih promena. </span>Neprijatelj se i 
dalje uporno branio. Treći bataljon je i dial je držao u blokadi Grahovo, dok 
su inženjer ci ponovo na mnogim mestima prekinuli železničku prugu i teško oštetili 
most preko Bače na drumu Grahovo — Bukovo. Usled snažne vatre iz 
neprijateljskih oklopnih vozila i minobacača iz Grahova, ni 2. bataljon Vojkove 
brigade nije mogao početi napad na Koritnicu. Ali ni neprijatelj nije mogao da 
se probije u Koritnicu, jer je odbrana 2. bataljona bila vrlo uporna. Najveći 
uspeh od svih jedinica divizije postigla je u toku noći Vojkova brigada i to 
njen 1. bataljon koji je uspeo da likvidira pet bunkera i jako utvrđeno 
neprijateljsko uporište Mohorc<a style="mso-footnote-id:ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a>.</p>
<p class="MsoNormal">Odlučujuću ulogu u trećoj noći napada imao je 2. 
bataljon Gradnikove brigade koji se 30. juna padom mraka ponovo prebacio na 
severnu stranu pruge radi napada na Koritnicu. <span lang="DE" style="mso-ansi-language:
DE">Napad je počeo oko ponoći. Italijanski vojnici, uz podršku teških 
minobacača iz Grahova, pružali su jak otpor. Međutim, napad 2. bataljona bio 
je mnogo bolje organizovan nego prvi. Jurišne grupe su uspele da se probiju do 
raznih bunkera i utvrđenih zgrada. One su eksplozivom počele rušiti ta utvrđenja. 
Čim se začula eksplozija, na juriš su krenuli i ostali borci i prinudili 
italijanske vojnike na predaju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U Koritnici je 
zarobljeno 30 neprijateljskih vojnika, zaplenjeno šest puškomitraljeza i dva 
teška mitraljeza, jedan automatski top, jedan teški minobacač, jedan automat 
i još mnogo drugog vojnog materijala i municije. Ubijeno je osam 
neprijateljskih vojnika, dok se komandant garnizona sam ubio. Mi smo imali četiri 
poginula i osam ranjenih vojnika.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prilikom 
evakuacije zarobljenika i ratnog plena nastale su ozbiljne teškoće. U toku 
dana trebalo je sve to evakuisati preko pruge koju je neprijatelj jakom vatrom 
još kontrolisao. Uz to on je, uz podršku oklopnih vozila i jake artiljerijske 
vatre, krenuo iz Grahova u napad u pravcu Koritnice. Drugi bataljon Vojkove 
brigade uspeo je da odbije ovaj protivnapad, ali se morao brzo povući iz 
Koritnice jer je postojala opasnost da ga neprijatelj iznenadi. Bataljon je 
uspeo da preko železničke pruge i Bače evakuiše sve zarobljenike i ratni 
plen, sem automatskog topa.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Teške borbe 
vodila je Gradnikova brigada. Jedna veća neprijateljska kolona probila se 1. 
jula iz Podbrda prema Hudajužni i odmah produžila u pravcu Koritnice. Prvi 
bataljon koji se nalazio na položajima zapadno od Hudajužne, propustio je 
kolonu u neposrednu blizinu, a potom otvorio jaku koncentričnu vatru. 
Neprijatelj je tom prilikom imao 32 mrtva i 15 ranjenih, a zatim se povukao 
preko Hudajužne u pravcu Podbrda<a style="mso-footnote-id:ftn5" href="#_ftn5" name="_ftnref5" title><span style="mso-special-character:footnote" class="MsoFootnoteReference">[5]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinice 2. 
bataljona Vojkove brigade koje su sa delovima 2. bataljona Gradnikove i dalje 
ostale u blokadi Grahova, vodile su borbu u toku dana sa jednom neprijateljskom 
kolonom koja je ponovo pokušala da se probije u Koritnicu. Neprijatelj je 
odbijen uz osetne gubitke. Treći bataljon Gradnikove brigade bezuspešno je 
napadao neprijateljske bunkere na pruzi, južno od Koritnice. On je posle petočasovne 
borbe odustao od daljih napada. Na desnom krilu Gradnikove brigade, tamo gde je 
napadala Vojkova, neprijatelj je bio razbijen pa su jedinice Vojkove<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">brigade 
likvidirale bunker po bunker i rušile mostove<a style="mso-footnote-id:ftn6" href="#_ftn6" name="_ftnref6" title><span style="mso-special-character:footnote" class="MsoFootnoteReference">[6]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">*<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Četvrte noći, 
1/2. jula, na odseku Podbrdo — Grahovo potpuno je slomljena neprijateljeva 
odbrana. </span>Njegove jedinice su napuštale položaje i samo se orijentisale 
na od-branu tunela i mostova. Neprijatelj je napustio neka uporišta u Hudajužni 
i pobegao u brda. Naše jedinice su uporište zapalile, a most minirale. Sledeći 
zadatak 3. bataljona — koji je štab brigade, umesto 1. bataljona, poslao na 
desno krilo svog borbenog rasporeda — bio je napad na neprijateljski garnizon 
u selu Hudajužni. Ovaj napad je trebalo izvršiti u sadejstvu sa levokrilnim 
bataljonom Vojkove brigade. Napad nije uspeo, i to ne toliko zbog jakog otpora 
već više zbog dejstva oklopnih kola koja su stigla iz Grahova. U tim borbama 
3. bataljon je zaplenio jedan puškomitraljez i mnogo razne opreme.</p>
<p class="MsoNormal">Likvidacijom neprijateljskog uporišta kod mosta južno odi 
Hudajužne i još nekih bunkera na pruzi u pravcu Grahova, inžinjerijskoj četi 
je omogućeno da u toku dana, 2. jula, sruši četiri železnička mosta (dva u 
dužini od 20, jedan od 5 i jedan od 35 metara) i da prekine železničku prugu 
na još 24 mesta.</p>
<p class="MsoNormal">Na levom krilu brigade, gde se sa delovima 2. bataljona 
nalazio i 2. bataljon Vojkove brigade, nije došlo do nikakvih promena. 
Neprijatelj je tukao položaje naših jedinica vatrom iz automatskog topa, a naši 
su odgovarali minobacačkom vatrom<a style="mso-footnote-id:ftn7" href="#_ftn7" name="_ftnref7" title><span style="mso-special-character:footnote" class="MsoFootnoteReference">[7]</span></a>.</p>
<p class="MsoNormal"><span lang="DE" style="mso-ansi-language:DE">Tako je Baška 
grapa, na odseku Podbrdo — Grahovo, gotovo u celini bila pod kontrolom 
jedinica 31. divizije. </span>U toku 2. jula one su rušile mostove i uništavale 
pruge. Time je zadatak divizije bio izvršen.</p>
<p class="MsoNormal">Međutim, štab divizije je odlučio da likvidira i 
neprijateljsko uporište u Hudajužni. Do likvidacije ovog uporišta nije došlo 
jer je neprijatelj u toku 2. jula pripremio koordiniranu intervenciju sa tri 
pravca: iz doline Soče (preko Sentviškogorske visoravni), iz Idrije i Podbrda. 
To su bile dosta jake snage. Samo iz doline Soče, preko Sentviškogorske 
visoravni, nastupalo je oko 1.500 neprijateljskih vojnika koji su imali nameru 
da izbiju u Bukovo i udare u leđa jedinicama 31. divizije u Baškoj grapi. 
Veliku opasnost predstavljala je i ona neprijateljska borbena grupa koja je 
nastupala iz pozadine, iz pravca Idrije. Ta je bio bataljon &quot;Heine&quot; iz 
Idrije, ukupne jačine 432 vojnika i 18 &quot;dobrovoljaca&quot; — verovatno 
slovenačkih domobrana.</p>
<p class="MsoNormal">Jedinice 30. divizije nastojale su da zadrže neprijatelja 
koji je nastupao preko Sentviškogorske visoravni. Nastupanje borbene grupe iz 
Idrije zadržavao je 3. bataljon Vojkove brigade, sa položaja severno od Reke. 
Usled velike nadmoćnosti nemačkih snaga naš se 3. bataljon morao povući, pa 
je bataljon &quot;Heine&quot;, razvijen u tri kolone, produžio prema severu. 
Njegova 2. četa nastupala je u pravcu planine Kojca (trig. 1300) i Hudajužne, 
4. četa duž puta Reka — Bukovo, a 3. kao leva kolona krenula je preko 
Poljica na Sentviškogorsku visoravan.</p>
<p class="MsoNormal">Kad je štab divizije uočio neprijateljevu nameru naredio 
je da se povuku sve jedinice iz Baške grape: one sa odseka Hudajužna — 
Grahovo preko Sentviškogorske visoravni u pravcu Čepovana, a snage istočno od 
Hudajužne — u pravcu Gorenjskog.</p>
<p class="MsoNormal">Zbog toga je 1. bataljon Gradnikove brigade upućen na 
visinske položaje u rejonu Kojce da obezbedi povlačenje jedinica iz Baške 
grape, dok je 2. određen u prethodnicu glavnine koja se kretala u pravcu Čepovana. 
Naša kolona iz Bukova krenula je u pravcu Sentviške gore, ali je već ispod 
samog sela naišla na neprijatelja — verovatno je to bila 3. četa bataljona 
&quot;Heine&quot; — i sukobila se. <span lang="DE" style="mso-ansi-language:
DE">U toku borbe koja je trajala do devet časova uveče, glavnina naše kolone 
krenula je na suprotnu stranu. Zbog toga je 2. bataljon dobio zadatak da se 
okrene i ponovo se nađe u prethodnici glavne kolone. U međuvremenu se kolona, 
videći da joj je put preko Sentviškogorske visoravni već odsečen, okrenula 
prema istoku, ali nije uspela daleko odmaći jer se susrela sa novim 
neprijateljskim; jedinicama. Verovatno je to bila 2. četa bataljona 
&quot;Heine&quot;.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Iz 
neprijateljskih dokumenata saznajemo da su naše snage uspešno zadržavale 
bataljon &quot;Heine&quot; koji je tek u toku noći uspeo da uspostavi borbeni 
dodir sa jedinicom &quot;Brandenburg&quot; (koja se, verovatno, probila iz 
Podbrda) i sa 136. pukom i četom &quot;Kefer&quot; koji su u rejon Bukova 
stigli, verovatno, preko Sentviškogorske visoravni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Glavnina 
kolone je uspela da izbije na sektor planine Porezen (trig. </span>1622) i u 
toku sledeća dva dana nije imala većih borbi. Prilikom povlačenja glavne 
kolone 31. divizije na Porezen, jedan deo boraca se, u mraku i zbog neiz vesne 
situacije, odvojio od glavne kolone i krenuo &quot;svojim&quot; putem. Neki od 
njih su se u toku sledeća dva tri dana vratili u sastav svojih jedinica.</p>
<p class="MsoNormal">Gradnikova brigada je 3. i 4. jula ostala u rejonu planine 
Porezen i kad se 4. jula bataljon &quot;Heine&quot; vratio u Idriju, brigada se 
spustila na južne padine Porezna u Gorje i Labrnje<a style="mso-footnote-id:
ftn8" href="#_ftn8" name="_ftnref8" title><span style="mso-special-character:footnote" class="MsoFootnoteReference">[8]</span></a>.</p>
<p class="MsoNormal">Četvorodnevne borbe za Bašku grapu predstavljaju jedan od 
najvećih uspeha Gradnikove brigade u toku njene borbene istorije. Borci su 
vanrednom hrabrošću i zalaganjem likvidirali četiri uporišta i bunkere na 
pruži, prekinuli železničku prugu na 86 mesta, porušili pet mostova, srušili 
66 stubova, minirali put na dva mesta i neprijatelju naneli osetne gubitke i u 
živoj sili: u tim borbama je poginulo 65, ranjeno 46 i zarobljen 31 
neprijateljski vojnik.</p>
<p class="MsoNormal">Tom prilikom je brigada zaplenila 1 automatski top, 2 teška 
mitraljeza i 7 puškomitraljeza, 1 automat, 2, pištolja, 33 puške i mnogo 
drugog vojnog materijala.</p>
<p class="MsoNormal">Za četiri dana borbi poginulo je 17, a ranjeno 26 boraca 
Gradnikove brigade.</p>
<p class="MsoNormal">Treba istaći da je operacija u Baškoj grapi bila odlično 
organizovana na svim stepenima komandovanja. U okviru brigade, veza je, na 
primer, uspostavljena telefonom čak sa 2. bataljonom ispred Koritnice, mada se 
nalazio na suprotnoj strani Bače i železničke pruge, ali se ona, zbog 
neprijateljske artiljerijske i minobacačke vatre, često kidala. Pitanje 
ishrane bilo je rešeno tako što se kuvalo u selu Bukovu za sve jedinice, a 
hrana se raznosila po položajima. Sadejstvo između pojedinih jedinica bilo je 
u svakom pogledu dosta efikasno: mineri su rušili objekte neposredno iza bombaša, 
sanitetsko obezbeđenje bilo je besprekorno itd.</p>
<p class="MsoNormal">Bila je zaista velika šteta što su viši štabovi 
potcenjivali mogućnost intervencije neprijatelja iz Idrije i sa te strane 
akciju nedovoljno obezbedili, što je dovelo do nepotrebnih žrtava u ljudstvu i 
materijalu i pomutilo radost nad postignutim uspesima u toku četvorodnevnih 
borbi u Baškoj grapi.</p>
<p class="MsoNormal">Uprkos tome možemo reći da je korpusna operacija u Baškoj 
grapi potpuno uspela: neprijatelj, mada je pristupio opravci porušenih 
objekata, nije se nikad više mogao koristiti tom komunikacijom u punom 
kapacitetu<a style="mso-footnote-id:ftn9" href="#_ftn9" name="_ftnref9" title><span style="mso-special-character:footnote" class="MsoFootnoteReference">[9]</span></a>.</p>
<p class="MsoNormal">Najviše uspeha imao je 1. bataljon Vojkove i 2. bataljon 
Gradnikove brigade koji je u posebnoj dnevnoj zapovesti pohvaljen i od štaba 
divizije, a od štaba korpusa nagrađen — kao najbolji bataljon u 9. korpusu 
— kompletnim engleskim naoružanjem.<o:p>
</o:p>
</p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a><span lang="DE" style="mso-ansi-language:DE"> 
    15-dnevni izveštaj štaba 31. divizije od 6. jula 1944. štabu 9. korpusa 
    (Arhiv IIRP, F, 276/III).<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a> Zapovest štaba 31. 
    divizije od 27. juna 1944. (Arhiv IIRP, 226/III); 14-dnevni izveštaj štaba 
    Gradnikove brigade od 5. jula 1944. (Arhiv IIRP, F. 279/III); izjava 
    zarobljenika Vilijama Sambetinija (Viliam Sambettmi) — izveštaj obaveštajnog 
    centra 31. divizije od 1. jula 1944. štabu 9. korpusa (Arhiv IIRP, F. 
    74/11).</p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a> 15-dnevni izveštaj štaba 
    31. divizije od 6. jula 1944. štabu 9. korpusa (Arhiv IIRP, F. 226/III); 
    14-dnevni izveštaj štaba Gradnikove brigade od 5. jula 1944. štabu 31. 
    divizije (Arhiv IIRP, F. 279/III); sećanja Iibre Ibraimovskog, Ivana 
    Sulica, Ladislava Durjave i Nade Božičeve.</p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a> 15-dnevni izveštaj štaba 
    31. divizije od 6. jula 1944. štabu 9. korpusa (Arhiv IIRP, F. 226/III); 
    izveštaj štaba 31. divizije od 30. juna 1944. štabu 9. korpusa (Arhiv 
    IIRP, F. 226/III); 14-dnevni izveštaj štaba Gradnikove brigade od 5. jula 
    1944. štabu 31. divizije (Arhiv IIRP, F. 279|/III).</p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:
footnote" class="MsoFootnoteReference">[5]</span></a> <span lang="DE" style="mso-ansi-language:DE">U 
    toku borbe poginuo je i naš komandant bataljona Gojko Knežević.</span></p>
  </div>
  <div style="mso-element:footnote" id="ftn6">
    <p class="MsoFootnoteText"><a style="mso-footnote-id:ftn6" href="#_ftnref6" name="_ftn6" title><span style="mso-special-character:
footnote" class="MsoFootnoteReference">[6]</span></a> 15-dnevni izveštaj štaba 
    31. divizije od 6. jula 1944. štabu 9. korpusa (Arhiv IIRP, F. 226/III); 
    izveštaj štaba 31. divizije od 1. jula 1944. štabu 9. korpusa (Arhiv 
    IIRP, F. 226/III); izjava zarobljenika Vili jama Sambetinija; Hronika III 
    SNOUB &quot;Ivan Gradnik&quot; (Arhiv IIRP, F. 279/1); sećanja Ivana Sulica 
    i Ibre Ibraimovskog.</p>
  </div>
  <div style="mso-element:footnote" id="ftn7">
    <p class="MsoFootnoteText"><a style="mso-footnote-id:ftn7" href="#_ftnref7" name="_ftn7" title><span style="mso-special-character:
footnote" class="MsoFootnoteReference">[7]</span></a> 15-dnevni izveštaj štaba 
    31. divizije od 6. jula 1944. (Arhiv IIRP, F. 226/III); izveštaj štaba 31. 
    divizije od 5. jula 1944. (Arhiv IIRP, F. 226/III); Hronika III SNOUB 
    &quot;Ivan Gradnik&quot; (Arhiv IIRP, F. 2791/1).</p>
  </div>
  <div style="mso-element:footnote" id="ftn8">
    <p class="MsoFootnoteText"><a style="mso-footnote-id:ftn8" href="#_ftnref8" name="_ftn8" title><span style="mso-special-character:
footnote" class="MsoFootnoteReference">[8]</span></a> 15-dnevni izveštaj štaba 
    31. divizije od 6. jula 1944. štabu 9. korpusa (Arhiv IIRP, F. 226/III); 
    izveštaj obaveštajinog centra 31. divizije od 7. jula 1944. štabu 9. 
    korpusa (Arhiv IIRP, F. 72/11); izveštaj bataljona &quot;Heine&quot; od 6. 
    jula 1944. <span lang="DE" style="mso-ansi-language:DE">(Arhiv IIRP); sećanja 
    Ivana Suliča i Ibre Ibraimovskog.<o:p>
    </o:p>
    </span></p>
  </div>
  <div style="mso-element:footnote" id="ftn9">
    <p class="MsoFootnoteText"><a style="mso-footnote-id:ftn9" href="#_ftnref9" name="_ftn9" title><span style="mso-special-character:
footnote" class="MsoFootnoteReference">[9]</span></a><span lang="DE" style="mso-ansi-language:DE"> 
    Samo na odseku Podbrdo-Grahovo srušeno je sedam železničkih mostova, a 
    pruga prekinuta na 149 mesta. U svim borbama koje su vodile jedinice 31. 
    divizije ubijena su 222, ranjeno je 99 i zarobljena 32 neprijateljska 
    vojnika.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_34.htm"><b>Prethodni dokument</b></a></TD>
<TD><a href="49_36.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

