<html>
<head>
<meta http-equiv="Content-Type" content="text/html; charset=utf-8">

<title>Nikola Milovanovic - DRAZA MIHAILOVIC</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Nikola Milovanovic - DRAZA MIHAILOVIC</b><br>


<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_48.htm"><b>Prethodni dokument</b></a></TD>
<TD><a href="11_50.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" style="text-indent:10.0mm"><b><span lang="EN-GB" style="font-size:13.0pt;font-family:Arial">POKUŠAJI 
ORGANIZOVANJA &quot;RAVNOGORSKE OMLADINE</span></b><span lang="EN-GB">&quot;</span></p>
<p class="MsoNormal" style="text-indent:10.0mm"><span lang="EN-GB">Prema 
instrukcijama Dragiše Vasića, predsednik omladinske sekcije Srpskog kulturnog 
kluba dr Vojin Andrić je u toku 1942. godine uporno nastojao da od omladinaca 
pripadnika sekcije formira omladinsku organizaciju u okviru Mihailovićevog 
pokreta.</span></p>
<p class="MsoNormal" style="text-indent:10.0mm"><span lang="EN-GB">O postignutim 
rezultatima Andrić je početkom septembra 1942. godine obavestio Mihailovića:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;1. 
Pod vrhovnim rukovodstvom g. Dragiše Vasića, izvestan broj (oko 20) omladinaca 
— studenata, upućeno je do sada u razne brigade i u tom smislu radiće se i 
dalje.</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">2. 
U Beogradu je omladinska organizacija sprovedena na najefikasniji naćin. 
Srednjoškolci su organizovani u trojke na čisto zavereničkoj bazi. Broj već 
organizovanih beogradskih srednjoškolaca iznosi 250 — 300 i povećava se 
svakodnevno.</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">U 
skoro svim četama radne službe mi imamo izvestan broj omladinaca, isto tako 
konspirativno organizovanih, a veći broj naših omladinaca — intelektualaca 
otišli su kao četovođe seoskih rađnih četa u Pomoravlje. Svim tim 
omladincima stavljeno je u zadatak da pronađu ravnogorske komandante pojedinih 
sektora Srbije, da bi im se stavili na raspoloženje u slučaju potrebe u danom 
momentu.</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">Glavna 
mesta radne službe gde ima omladinaca su: Veliko Gradište, Mladenovac, 
Jagodina, Beograd, Milanovac, Obrenovac, Bogosavci.</span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">4. 
U izvesnim gradovima u unutrašnjosti imamo priličan broj ideoloških jednomišljenika, 
samo što oni nisu organizovani kao što bi trebalo, u prvom redu zbog 
Omladinskog štaba 1-b koji svojim ovlašćenjima stvara zabunu, i nama koji smo 
bez ovlašćenja, onemogućuje rad. Najviše omladinaca imamo u sledećim 
gradovima: Gornjem Milanovcu, Čačku, Kraljevu, Ivanjici, Jagodini, Svilajncu, 
Mladenovcu, Ljigu, Užicu, Valjevu, itd....</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">5. 
Da bi što više omladinaca osposobili za propagandni rad, održali smo u 
Beogradu nekoliko ideoloških kurseva, kroz koje je prošlo nekoliko desetina 
studenata i gimnazijalaca. Isto tako radi stvaranja ravnogorskog javnog mnjenja 
među omladinom, stalno se izrađuju i hruže letci i brošure, samo nažalost 
bez širih razmera zbog nedostatka materijala (geštetnera, matrica, hartije, 
finansijskih sredstava itd.).</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">6. 
U dogovoru sa g. kapetanom Serafimom Negotincem, koji je bio komandant odreda 
omladinaca Srpskog kulturnog kluba ispod Kosmaja, u pripremanju je formiranje đačke 
brigade u okolini Beograda, kojoj bi pripadali svi oni naši jednomišljenici, 
koji se još sada ne mogu povući na teren, i koji bi u danom trenutku bili 
mobilisani.&quot;<sup>1</sup></span><span lang="EN-GB">Međutim, uporedo sa 
Andrićevim radom i nezavisno od njega, prema naredenju načelnika Mihailovićevog 
štaba, potpukovnika Dragoslava Pavlovića, na stvaranju Mihailovićeve 
omladinske organizacije radio je i kapetan Vlastimir Đurđević, jedan od 
organizatora Mihailovićevog pokreta u Beogradu. Njemu je pošlo za rukom da od 
omladinaca, pretežno pripadnika omladinskih sekcija reakcionarnih građanskih 
stranaka, oformi manju omladinsku grupu, sa studentom tehnike Bogdanom 
Milutinovićem Bockom na čelu, a zatim, posle kraćeg vremena, da prema Pavlovićevom 
naređenju obrazuje i &quot;Omladinsku vrhovnu komandu - štab 1-b&quot;. Glavni 
nosioci aktivnosti ove grupe bili su, pored Bogdana Milutinovića, studenti braća 
Nikola i Vladislav Pašić, unuci nekadašnjeg prvaka Radikalne stranke Nikole 
Pašića, i Vladeta Jovanović.</span></p>
<p class="MsoNormal" style="text-indent:10.0mm"><span lang="EN-GB">Ubrzo, između 
ove grupe, iza koje je stajao potpukovnik Pavlović, i Andrićeve, koja je 
formirana na inicijativu Dragiše Vasića, dolazi do neslaganja i surevnjivosti, 
što je bio odraz odnosa koji su vladali u celoj Mihailovićevoj organizaciji 
izmedu oficira i građanskih lica, naročito u Beogradu.</span></p>
<p class="MsoNormal" style="text-indent:10.0mm"><span lang="EN-GB">U već 
citiranom izveštaju, upućenom Mihailoviću, Andrić piše:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Stvar 
koja u mnogome otežava rad na pridobijanju i povezivariju omladinaca, to su 
razni pojedinci, grupice i grupe, koji organizuju omladinu u ime Draže 
Mihailovića. U Beogradu postoji niz ljudi koji se hvale tobožnjim 'ovlašćenjima'; 
a<span style="mso-spacerun: yes">&nbsp; </span>taj rad, a na terenu ogromnu 
zbrku pravi grupa sinova Rade Pašića (Nikola i Vladislav — nap. autora) — 
Milutinović, koji imaju pismeno ovlašćenje ppuk. Pavlovića da obrazuju 
Vrhovni omladinski štab, i koji kao štab 1-b Jugoslovenske vojske u Otadžbini 
imaju svoj pečat, izdaju naredbe i ovlašćenja, postavljaju omladinske oblasne 
komandante, izdaju letke i na taj način, nemajući nikog od pristalica, a 
svojim poznatim lošim moralnim kvalifikacijama dovode na čelo Ravnogorske 
omladine ljude bez ikakvih sposobnosti odbijajući od pokreta najbolji i 
najagilniji deo nacionalno ispravnih omladinaca.&quot;<sup>2</sup></span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Nezadovoljan 
ovakvim stanjem, Mihailović je 6. septembra 1942. godine izdao naređenje svim 
komandantima o formiranju organizacije &quot;Jugoslovenska ravnogorska 
omladina&quot; ili — kako se skraćeno nazivala — &quot;JURAO&quot;. U 
uvodnom delu naredenja kaže se da je omladina &quot;u ovom ratu podbacila u 
svom nacionalnom stremljenju&quot;, a da je uzrok tome dotadašnje zanemarivanje 
omladine, te se konstatuje:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Da 
se omladina mora u najkraćem roku okupiti, pridobiti, vaspitati u duhu Ravne 
Gore i pravilno upotrebiti.</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">Da 
se ovim radom omladina mora izvesti na pravi put, dajući joj puno poleta u 
radu, uz predočavanje da jedino punim zalaganjem i svesrdnim radom na 
Ravnogorskoj ideji može sa sebe da spere ljagu koju joj naneše 
komunisti...&quot;</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">S tim u vezi 
Mihailović naređuje:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;1) 
Da se razradi formacija za organizaciju omladine na vojničkoj osnovi i odmah 
pristupi izvršenju iste;</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">2) 
Da se spremi program za moralno i nacionalno vaspitanje omladine u duhu 
Jugoslovenske Ravnogorske ideje;</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">3) 
Rok za formiranje omladinskih jedinica 1. decembar 1942. god.&quot;</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Čitava ova 
organizacija zamišljena je kao vojnoteritorijalna, pa se u &quot;opštim 
odredbama&quot; naređenja kaže sledeće:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;1) 
U sastav Jugoslovenske ravnogorske omladine ulaze sva muška deca od 8 do 15 
godina i mladići od 15 do 20 godina starosti zaključeno, koji su ostali do 
sada nacionalno ispravni.</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">2) 
Organizacija omladinskih jedinica ima se izvršiti na čisto vojničkoj osnovi.</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">3) 
Jedinice Jugoslovenske ravnogorske omladine formiraće se po srezovima i nadzor 
nad njima vršiće komandant brigade u sporazumu sa sreskim komandantom.&quot;<sup>3</sup></span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">U naređenju 
je predviđeno formiranje posebnih jedinica &quot;Uzdanice&quot; — dece od 8 
do 15 godina i posebnih jedinica &quot;Zatočnika Otadžbine&quot; — mladića 
od 15 do 20 godina. Kao najviša jedinica predviđena je brigada, sastavljena od 
bataljona &quot;Uzdanice&quot; i &quot;Zatočnika&quot;, &quot;jačine zavisno 
od broja bataljona&quot;. Za ove jedinice nazivi su određeni prema brigadama na 
čijoj su se teritoriji nalazile, npr. &quot;Kolašinska brigada Jugoslovenske 
ravnogorske omladine&quot;.</span></p>
<p class="MsoNormal" style="text-indent:10.0mm"><span lang="EN-GB">Naređenjem 
je bila predviđena i nastava za omladinske jedinice. Ona se sastojala iz vojnog 
i opšteg dela. U programu vojne nastave bile su obuhvaćene osnovne vojničke 
radnje sa puškom i bez puške, osnovni pojmovi i potrebe obaveštajne službe i 
osnovni pojmovi iz službe veze. Cilj opšte nastave bio je da što pre 
&quot;vaspita u vojničkom i nacionalnom pravcu u duhu ravnogorske ideje&quot; 
sve omladinske jedinice. Radi toga, posebno je razrađen program vaspitanja školske 
i seoske omladine. O tome se u pomenutom Mihailovićevom naređenju kaže sledeće:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Školska 
omladina se vaspitava putem:</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">1 
— Školske nastave;</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">2 
— Pohađanja crkve, više no što je uobičajeno;</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">3 
— Obaveznim nacionalnim časovima u školi, svakog dana pola časa ili dva-tri 
časa nedeljno;</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">4 
— Predavanjima, koja imaju da kod omladine probude osećanje za sve što je 
sveto i uzvišeno, dobro i lepo... Seoska omladina:</span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">1 
— Sela i nacionalne zabave;</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">2 
— Pouke i uprošćena korisna predavanja.&quot;<sup>1</sup></span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Već u prvim 
trenucima stvaranja ovako zamišljene jedjinstvene omladinske organizacije 
Mihailović je naišao na teškoće koje su dolazile usled postojanja i daljeg 
delovanja omladinske organizacije ppuk. Pavlovića i njegovih saradnika. </span><span lang="DE" style="mso-ansi-language:DE">Zbog 
toga je 3. oktobra 1942. godine uputio ppuk. Pavloviću depešu u kojoj, između 
ostalog, kaže:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;Izvestite hitno 
kakvu ste to Vrhovnu komandu omladine obrazovali. Zašto ste menjali osnove naše 
organizacije i time uneli pometnju? </span><span lang="EN-GB" style="font-size:
10.0pt;mso-bidi-font-size:8.0pt">Zašto me o tome niste izvestili...? Gde se 
nalazi Vrhovni štab omladine i ko ga sačinjava? </span><span lang="DE" style="font-size:10.0pt;mso-bidi-font-size:8.0pt;mso-ansi-language:DE">Rezultat 
užasna pometnja.&quot;<sup>5</sup></span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Istoga dana Mihailović javlja majoru Đuriću:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;Nikakvu omladinsku 
Vrhovnu komandu nisam postavio niti je priznajem. Pažljivo to rasformirajte, da 
ne dođe kod omladinaca do još veće pometnje.&quot;<sup>6</sup></span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Tih dana, krećući se po Srbiji, stigli su u Đurićev štab članovi 
&quot;Omladinske vrhovne komande&quot;, a među njima i Milutinović. </span><span lang="EN-GB">Depešom 
od 30. oktobra 1942. god. Đurić obaveštava Mihailovića o tome i kaže sledeće:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Kod 
mene došli omladinci iz bivše omladinske Vrhovne komande. Među njima 
Milutinović zvani 'Bocko' student tehnike a Vi lično poznajete njegovu 
porodicu. Prema njegovoj izjavi on radi od juna prošle godine. </span><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Oni su mi poslali 15 
omladinaca. </span><span lang="EN-GB" style="font-size:10.0pt;mso-bidi-font-size:
8.0pt">Organizovali su omladince po svim mestima Srbije. Imaju vezu sa 
Jugoslovenskim nacionalistima u Zagrebu gde ih je oko dve hiljade. Dalje u 
Vojvodini i Slovenačkoj postoje omladinci potpuno orijentisani našom 
linijom.&quot;<sup>7</sup></span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">U nastavku 
depeše Đurić izlaže svoje ideje o organizovanju &quot;ravnogorske 
omladine&quot;:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;... 
da bi se jednom rešilo pitanje omladine ja predlažem, da se od postojećih 
omladinaca obrazuje jedan nacionalni odbor omladinski, neposredno pod Vama. 
Njegov zadatak: propaganda naših ideja među omladinom, u gradovima okupljanje 
omladinaca i osposobljavanje za rad na terenu. </span><span lang="DE" style="font-size:10.0pt;
mso-bidi-font-size:8.0pt;mso-ansi-language:DE">Direktivu za rad na propagandi među 
omladinom da date Vi odboru i da isti prođe kroz specijalni kurs. Osposobljene 
omladince odbor Vama da stavi na raspoloženje, a Vi da ih stavite u vezu sa 
reonskim komandantima i na raspoloženje za rad na terenu i za kurirsku i ob. 
službu i drugu njihovu upotrebu za vreme glavne akcije. Na ovaj način okupili 
bi omladinu pod našu zastavu i popunili prazninu nedostatka intelektualaca u našim 
redovima.-&quot;<sup>8</sup></span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Nekoliko dana 
posle toga Mihailović je primio depešu i od ppor. Milorada Vasića, komandanta 
Žičke brigade, koji je do novembra 1942. godine radio na stvaranju omladinske 
organizacije na terenu II ravnogorskog korpusa. Vasić izjavljuje spremnost za 
rad po novim uputstvima i kaže sledeće:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;U 
slučaju da ne želite da se dalje nazivamo štabom ili da obuhvatamo celu 
teritoriju Jugoslavije, molimo da primite ovaj predlog: Omladinska delegacija 
Vrhovne komande sa pravom organizovanja. Spremni smo za dalji rad i molimo za 
daljnja naređenja.&quot;°</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Da bi 
likvidirao organizacionu zbrku, Mihailović je u uputstvu za organizaciju i rad 
JURAO, upućenom generalu Miroslavu Trifunoviću 17. novembra 1942. godine, 
zvanično ukinuo dotadašnji &quot;Vrhovni omladinski štab&quot; i odredio na 
teritoriji Srbije obrazovanje tri omladinska štaba, 501, 601 i 1001, stavljajući 
do znanja da je pri Vrhovnoj komandi formiran &quot;Otsek za organizaciju i rad 
Jugoslovenske Ravnogorske omladine&quot;.</span></p>
<p class="MsoNormal" style="text-indent:10.0mm"><span lang="EN-GB">U ovom 
uputstvu su predviđeni zadaci i oblici rada te omladinske organizacije:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Cilj 
je organizacije Jugoslovenske ravnogorske omladine okupljanje i vaspitanje 
omladine našega naroda u Ravnogorskom duhu... Rad u gradovima sastoji se u 
tajnom sprovođenju organizacije planskim povezivanjem omladinaca po sistemu 
trojki i to: u srednjim školama, četama radne službe, studentskoj i radničkoj 
omladini. Rad u selima sastoji se u radu omladinaca po brigadama pod 
rukovodstvom komandanata brigada.</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">Zadaci 
omladine su:</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">a) Propaganda</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">b) Veza</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">v) 
Obaveštajna služba ...&quot;<sup>10</sup></span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Dalje se u 
uputstvu kaže da se rad na propagandi u gradovima sastoji u sprovođenju 
&quot;Ravnogorske ideje&quot; putem &quot;Omladinskog biltena Ravne Gore&quot;, 
umnožavanjem propagandnog materijala dostavljenog od strane &quot;Otseka za 
organizaciju i rad Jugoslovenske ravnogorske omladine&quot;, kao i izdavanjem 
omladinskih listova, održavanjem tajnih ideoloških kurseva, sastanaka i 
predavanja. </span><span lang="DE" style="mso-ansi-language:DE">Rad na 
propagandi u selima uglavnorn je trebalo sprovoditi preko omladinaca pri 
brigadama. Uputstvom je bilo predviđeno da ovi omladinci svojim radom i ponašanjem 
&quot;povrate izgub-ljeno poverenje naroda u svoju omladinu&quot;; da seosku 
omladinu vaspitavaju u &quot;nacionalnom ravnogorskom duhu&quot;, &quot;upućujući 
narod na svetle tradicije naše nacionalne istorije&quot;.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Otsek za organizaciju ...&quot; nije nikada formiran, jer je Mihailović 
i kasnije lično izdavao uputstva za rad JURAO, a u depešama upućenim Đuriću, 
Trifunoviću i Vasiću on kaže sledeće:<o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Kod 
mene obrazujem centralnu upravu svih omladinskih organizacija. Omladinski štabovi 
naslanjaju se na sledeće naše komande: JURAO 501 Lazar Jovanović i JURAO 601 
Vladeta Jovanović na doktora Onju (Trifunovića — nap. autora); a JURAO 1001 
na Hermana (Đurić — nap. autora). Nikakve razlike među njima nema sem broja 
štaba. </span><span lang="DE" style="font-size:10.0pt;mso-bidi-font-size:8.0pt;mso-ansi-language:
DE">U Crnoj Gori je JURAO 808. JURAO je skraćeno i šifra od Jugoslovenske 
ravnogorske omladine. Glavna zadaća po varošima na propagandi, kurirskoj i 
obavešta.inoj službi, a na terenu: pomoć u propagandi pod voćstvom 
komandanata brigada i korpusa, kurirska i ob. služba takođe. Nikakav razdor ne 
sme biti, sve je skoncentrisano kod mene. Pripadnost jednome broju JURAO ne znači 
rivalstvo ...&quot;&quot;</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Mihailovićevo lično rukovođenje omladinskom organizacijom vidi se i iz 
depeše koju je 21. januara 1943. godine uputio štabu 1001, gde se kaže i 
sledeće:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;Za sada lično 
upravljam svim grupacijama omladine jer stvarno ima pet štabova omladinskih, od 
kojih su dva van Srbije. Kad budem obrazovao omladinski direktorijum, narediću 
upućivanje pretstavnika iz svake grupacije. </span><span lang="EN-GB" style="font-size:10.0pt;mso-bidi-font-size:8.0pt">Za 
sada postoje JURAO 501, 601, 701 (Bosna i Hercegovina — nap. autora), 808 i 
1001...&quot;<sup>12</sup></span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">U toku 4. 
neprijateljske ofanzive Mihailović je uputio komandantu istaknutog dela Vrhovne 
komande, majoru Zahariju Ostojiću, 25 omladinaca. O upućivanju ove grupe i 
njenim zadacima Mihailović 1. marta 1943. godine obaveštava Ostojića:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Danas 
pošlo odavde 23 omladinca pod k-dom por. Branka Bulatovića i sa njima ide Jakša. 
</span><span lang="DE" style="font-size:10.0pt;mso-bidi-font-size:8.0pt;mso-ansi-language:
DE">Ovi omladinci obrazuju propagandnu grupu koju ne treba rasturati. Upotrebiti 
ih za propagandu na terenu gde je najpotrebnije. Dajte im itinerer za rad u 
Hercegovini. Grupa je sastavljena od omladinaca iz Šumadije, Crne Gore i Boke. 
Neka im Jevđa (Jevđević — nap. autora) omogući prebacivanje automobilima 
od Gackoga do Vas pošto dolaze do Gackog...</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Dostavite mi plan i 
potrebno vreme za vođenje propagande, da bismo ih posle svršetka posla u 
Hercegovini poslali dalje. Dovedite ih u vezu sa omladincima iz Splita, koje 
treba pozvati iz Splita da sarađuju sa njima u Hercegovini. Uzećete na sebe 
brigu i staranje o njihovoj ishrani, a ja sam im dao i novaca. Vezivati ih na 
vojničke jedinice u pogledu ishrane. Upotrebite ih za propagandu kroz jedinice 
i u narodu.&quot;<sup>13</sup></span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Za propagandu među omladinom služili su uglavnom leci i omladinski list 
&quot;Omladinski bilten Ravne Gore&quot;, koji je izdavao omladinski štab 501.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U toku cele 1943. godine činjeni su veliki napori za učvršćenje četničke 
omladinske organizacije i u propagandi među omladinom.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Da bi se, najzad, sredilo stanje u omladinskoj organizaciji, Mihailović je 
odlučio da se polovinom januara 1944. održi omladinski kongres, pa je 28. 
decembra 1943. godine naredio komandantima korpusa da se izaberu delegati. </span><span lang="EN-GB">U 
naređenju piše:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;U 
prvoj polovini .januara održaće se omladinski kongres u cilju objedinjavanja 
rada svih omladinskih organizacija i izbora centralnog omladinskog komiteta. Svi 
komandanti korpusa poslaće na ovaj kongres iz svakog korpusa po dva omladinca, 
koji da odgovaraju uslovima:</span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">1 — Da donesu punomoćje 
komandanta korpusa.</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">2 
— Da su doba starosti od 18 do 30 godina.</span><span lang="EN-GB" style="font-size:10.0pt;mso-bidi-font-size:
12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">3 — Da su đaci odnosno 
studenti intelektualci.</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">4 — Da su od onih koji 
rade na terenu.</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">5 — Da budu stvarno 
pretstavnici omladinaca na terenu i varošima sa ko-jima su u vezi.</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">6 — Da su do sada svojim 
radom stekli poverenje omladinaca i komanda-nata korpusa ...</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Poslati pretstavnici iz Južne 
Srbije, sa Kosova, Srema, Vojvodine, Sandžaka, Crne Gore, Hercegovine, 
Dalmacije, Like, Hrvatske i Slovenačke. Iz udaljenih krajeva mogu se uzeti iz 
redova izbeglica. Da budu zastupljeni pretstavnici dosadašnjih štabova 501, 
601, 1001, po mogućstvu 701 i 808 iz Crne Gore. Svi štabovi da pošalju svoje 
pretstavnike sa svojim punomoćjima ...</span><span lang="DE" style="font-size:
10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">Potrebni 
su nam i bugarski pretstavnici. Granični korpusi ukoliko mogu naći 
intelektualce neka pošalju. Ovo će najbolje moći Timočki kurpus ili posredništvom 
Niške grupe korpusa. Pretstavnici dosadašnjih štabova da svi podnesu referate 
o dosadašnjem radu, brojnom stanju i uslovima za dalji rad ...&quot;&quot;</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Značaj održavanja 
omladinskog kongresa Mihailović je istakao u depeši upućenoj 2. januara 1944. 
godine Miroslavu Trifunoviću, Aleksandru-Saši Mihailoviću i omladinskom štabu 
501, u kojoj kaže:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Kongres 
omladine ima da bude izraz svih naših želja i težnji, ne samo u sadašnjosti 
već i u budućnosti. Njegovi zaključci ima da budu široki i daleki, kao što 
su uvek bile široke grudi i kao što su uvek bili daleki vidici našeg naroda. 
Naša omladina neće i ne sme da zaostane za svojim velikim pretcima. Ona ima da 
se na njih ugleda, ali daleko dalje nego što su oni išli. </span><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Stoga učešće na 
kongresu treba da bude zasnovano što šire...</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Na njemu valja da uzmu učešća 
ne samo sve srpske nego i sve hrvatske i slovenačke pa i bugarske omladinske 
skupine. Ne smeju da izostanu ni muslimani, jer njihovim učešćem hoćemo da 
istaknemo religioznu toleranciju kojom je naš narod uvek bio prožet. Kako je 
Hrvata, Slovenaca i Bugara pa i muslimana na našem bližem području najviše 
okupljeno u Beogradu, to vi treba da nađete, priberete i okupite i na kongres 
pošaljete što više pretstavnika tih omladinskih skupina.&quot;<sup>15</sup></span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Kongres je održan u selu Pranjanima, na teritoriji 1. ravnogorskug korpusa, 
od 14. do 16. januara 1944. godine. Na njemu je izabran Omladinski nacionalni 
komitet i iz njegovog sastava određena su tri delegata kao predstavništvo 
JURAO pri Vrhovnoj komandi, i to Pavle Pešić, Nikola Pašić i Slobodan Drašković. 
O ovome je Mihailović obavestio komandante depešom od 24. februara 1944. 
godine:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;Da bi se sproveo što 
efikasniji rad među omladinom i izvrsilo ujedinjavanje svih omladinskih snaga u 
ujedinjenu demokratsku omladinu Jugoslavije na čelu sa centralnim odborom koji 
je odabrao trojicu delegata iz svoje sredine da ga zastupaju u Vrhovnoj k-di i 
rukovode celokupnim omladinskim radom, na teiritoriji Jugoslavije obrazovana su 
tri omladinska gorska štaba koji odgovaraju trima federa-tivnim jedinicama, a 
koji će se opet podeliti na onoliki broj štabova koliko ima pokrajina. Štabovi 
imaju pečat Jugoslovenske vojske u Otadžbini i nalaze se pod neposrednom 
komandom Vrhovne komande ...</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Pri svakom korpusu 
obrazuju se omladinski centri na čelu sa najsposobnijim omladincem, koga određuje 
omladinski štab u saglasnosti sa komandantom korpusa. Centri imaju za zadatak 
da pojačaju propagandu u narodu, među borcima i omladinom, i rad sa seoskom i 
gradskom omladinom. Direktive za rad primaće od omladinskog štaba za tu 
pokrajinu, koji stoji u direktnoj veza sa Vrhovnom komandom, od koje prima sve 
instrukcije i naređenja...</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Komandanti korpusa i druge 
starešine imaju da pruže sve mogućnosti za rad omladinskim centrima. 
Omladince ko.ji rade u centrima osloboditi drugih dužnosti. Komandanti će 
staviti centrima na raspoloženje svu intelektualnu i seosku omladinu. U 
finansijskom pogledu omladinske centre pri korpusima izdržavaće korpusi iz 
svojih sredstava, a omladinski štabovi dobijaće od Vrhovne komande potrebna 
sredstva, a ćlanovi omladinskih štabova imaju pravo korišćenja svih 
radio-stanica Jugoslovenske vojske u Otadžbini.-&quot;<sup>16</sup></span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Predstavništvo JURAO pri Vrhovnoj komandi — Gorski štab B — izdalo je 
više uputstava, među kojima se nalaze i uputstva br. 2, za obrazovanje relejne 
kurirske službe, i br. 3, za obrazovanje seoskih omladinskih odbora.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Uputstvo br. 2 predviđa obrazovanje &quot;na terenu svakog korpusa relejnih 
kurirskih stanica za prenos i rasturanje propagandnog materijala Vrhovne 
komande&quot;,<sup>17</sup> isključivo sastavljenih od omladinaca. Unutrašnje 
relejno prenošenje materijala trebalo je da uredi svaki omladinski centar 
korpusa posebno.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U uputstvu br. 3 određuje se uspostavljanje omladinskih seoskih odbora, na 
čelu sa starešinama odbora. Dužnosti ovih odbora su bile:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">l. Širenje propagandnog materijala omladinskog centra (vesti, listovi, 
letci).<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">2. Propagandni rad u selu u granicama njihove mogućnosti. Ovaj propagandni 
rad imao bi za cilj da što veći broj seoskih omladinaca veže za stvar 
Ravnogorske ideje otpora, da ih svesno veže za Jugoslovensku vojsku i suzbije 
uticaj partizanske i nemačko-nedićevske propagande, kao i da podigne duh i 
moral.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">3. Učestvuju u priredbama, horovima, zborovima, koji se organizuju na 
terenu korpusa i da pomažu pri njihovom izvođenju.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">4. Obaveštajna služba (o kretanju neprijatelja, partizana i njihovih 
jataka).<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">5. Pribavljanje podataka o nedelima koja su izvršili okupatori i njegove 
sluge, kao i partizani.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">6. Da vrše kurirsku službu omladinskog centra.&quot;<sup>18</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:9.0pt">Međutim, 
od svih ovih planova i uputstava malo šta je realizovano. Članovi omladinskog 
rukovodstva pri Vrhovnoj komandi Pešić, Pašić i Drašković su maja 1944. 
godine upućeni u istočnu Srbiju da bi organizovali rad na propagandnoj 
radiofonskoj stanici, koja praktično nikada nije ni proradila. A omladinske 
organizacije, ukoliko su i postojale, bile su utopljene u Mihailovićeve 
operativne jedinice.</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:9.0pt">I 
pored svih preduzetih mera, Mihailović nije uspeo da stvori čvršću i 
masovniju omladinsku organizaciju, iz prostog razloga što masa jugoslovenske 
omladine nije prihvatila konzervativnu, kontrarevolucionarnu i izdajničku 
politiku Mihailovićeve organizacije. Zbog toga je i broj omladinaca, mahom 
pripadnika raznih reakcionarnih grupa, u Mihailovićevoj organizaciji bio, 
manje-više, neznatan u poređenju sa komunističkom omladinom, organizovanom u 
Savez komunističke omladine Jugoslavije — SKOJ, a koja se borila protiv 
okupatora i domaćih izdajnika, za ostvarenje svojih revolucionarnih ideja: 
slobodu, bratstvo i jedinstvo naših naroda i narodnosti i bolji život čoveka.</span></p>
<p>
<br>
<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_48.htm"><b>Prethodni dokument</b></a></TD>
<TD><a href="11_50.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

