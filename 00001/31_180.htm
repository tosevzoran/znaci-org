<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_179.htm"><b>Prethodni dokument</b></a></TD>
<TD><a href="31_181.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">NIJE 
JOVICA DAO TELE ZA RAKIJU</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:9.0pt;text-indent:19.0pt;line-height:91%"><span style="mso-ansi-language:EN-US">Početkom 
januara 1944. god., posle borbi za Banju Luku, brigada se razmestila u selima 
između Mrkonjića i Jajca.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="EN-GB">Sneg 
zavejao puteve, a mraz stegao. Izgladneli i prozebli borci zavukli se u pojate, 
a intendanti se razleteli po kućama da prikupe hranu za svoje jedinice, pomalo 
i zbog takmičenja koji će bataljon dobiti bolju hranu. Razleteše se oni, pa i 
Jovica Kecman, intendant 1. bataljona.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Našlo 
se poneko goveče, poneka vreća brašna, ponešto soli, pa i nešto variva. </span><span lang="DE" style="mso-ansi-language:DE">Al' 
će da se krka! Jovici nešto pade na um i štab bataljona: &quot;A, moram ja za 
štab naći i neko telence, pa i koju kapljicu.&quot; </span><span lang="EN-GB">To 
reče Jovica i ode. Kad uđe u jednu kuću on poče:</span></p>
<p class="MsoNormal" style="line-height:91%"><span lang="EN-GB">— Ovo telence, 
drugarice... </span><span lang="DE" style="mso-ansi-language:DE">Samo ćeš mi 
ovo dati. </span><span lang="EN-GB">Telence i ovu bačvicu rakije. </span><span lang="DE" style="mso-ansi-language:DE">Šta 
je to za tebe? </span><span lang="EN-GB">Telence i pet litara rakije. A tebi će 
tvoj Jovica dati potvrdu i ti ćeš posle rata dobiti za tele kravu. </span><span lang="DE" style="mso-ansi-language:
DE">Kravu ili vola! Moći ćeš da biraš. </span><span lang="EN-GB">A za ovo 
burence dobićeš bačvu. Rakije ili vina. Ništa ti ne brini....</span></p>
<p class="MsoNormal" style="text-indent:19.0pt;line-height:91%"><span lang="EN-GB">Naveče, 
borci siti, pesma se ori, a štab bataljona taman za večerom. Pljucka se 
rakijica, jede teletina, svi hvale Jovicu, a on likuje... U tom času ulazi 
kurir i predaje komesaru bataljona Viktoru Kučanu pismo od komesara brigade. 
Napolju pada kiša. Pokisao kurir, pa se nakvasilo i pismo koje je doneo.</span></p>
<p class="MsoNormal" style="line-height:91%"><span lang="EN-GB">Kad komesar 
otvori pismo, onako mokro, prinese ga petrolejki, ali... Mastilo se razlilo i od 
podugačkog pisma komesar je mogao da pročita samo nekoliko reči: 
&quot;Jovica, rakija, tele, dao ...&quot; Gleda komesar pismo, pa Jovicu, pa 
opet pismo. Upinje se, beči oči, ali više od onih nekoliko reči ni slovo ne 
može pročitati.</span></p>
<p class="MsoNormal" style="line-height:91%"><span lang="EN-GB">— Ovde nešto 
nije u redu — zaključuje komesar sam za sebe. Vraća se da nastavi večeru i 
saopštava ostalima: — Završimo večeru, pa ćemo održati kratak sastanak.</span></p>
<p class="MsoNormal" style="line-height:91%"><span lang="EN-GB">— Šta li je 
sad? — pomisliše ostali, ali niko ništa ne govori, jer niko ne želi da 
prekine večeru. A posle večere održa se i sastanak. Prvi uze reč komesar:</span></p>
<p class="MsoNormal" style="line-height:91%"><span lang="EN-GB">— Drugovi, 
dobili smo pismo od komesara brigade, koje se, zbog toga što je pokislo i 
mastilo se razlilo, ne može pročitati, sem nekoliko reči. </span><span lang="DE" style="mso-ansi-language:DE">Ali, 
ja mislim da je i to dovoljno da znamo o čemu se radi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Da čujemo 
— rekoše ostali.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Pa, evo, 
drugovi, — razvi komesar pismo i pročita: Jovica, tele, dao, rakija ...</span></p>
<p class="MsoNormal" style="line-height:91%"><span lang="EN-GB">— Da čujemo 
druga Jovicu i njegovo mišljenje o čemu se radi — zagrajaše svi prisutni.</span></p>
<p class="MsoNormal" style="line-height:91%"><span lang="EN-GB">— Pa, drugovi, 
ja mislim da su drugovi u štabu brigade doznali da sam nabavio jedno telence i 
dobru rakijicu i, jednostavno traže da im to pošaljemo. </span><span lang="DE" style="mso-ansi-language:DE">Ali, 
žao mi je — zakasnili su ...<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Tačno — 
rekoše svi, sem komesara.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— E, nije tačno i nisu zakasnili, druže Jovica — upada komesar. — 
Ja, drugovi, mislim drugo i neka se drug Jovica, kao komunista, izjasni 
samokritički i neka kaže istinu. Ja mislim, jer to iz onih nekoliko reči 
zaključujem, da je Jovica nabavio dvoje teladi. On je verovatno mislio da jedno 
tele pošalje štabu brigade. I dobro je što je tako mislio, ali nije dobro što 
je promenio odluku. On je, jednostavno, ono drugo tele, namenjeno štabu 
brigade, dao za rakiju, a to je sigurno naljutilo komesara brigade. </span><span lang="EN-GB">A 
i kako ne bi? </span><span lang="DE" style="mso-ansi-language:DE">Zamislite, 
molim vas, kakav je to politički problem: partizani daju tele za rakiju!...<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Nije to, druže komesaru, života mi! — upada Jovica. — Ja mislim da 
je problem drugo. Ja sam i tele i rakiju uzeo od iste žene. Jest da se malo i 
bunila. — Kaže, sirota je i zašto baš od nje da uzmem i tele i rakiju! A šta 
ću joj ja? Nisam kriv što drugi nisu imali ni tele, ni rakiju. Sem toga ja sam 
je politički obradio, dao sam joj i propisnu potvrdu. Dobiće ona, posle rata, 
na tu potvrdu i tele i rakiju! Tako svima objašnjavamo i niko se ne buni. A 
ona... Pravo da vam kažem, verujem da je išla da se žali komesaru brigade. Baš 
me čudi kako li ga je samo pronašla? — zaključi Jovica.<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="DE" style="mso-ansi-language:DE">Drugi 
nemaju primedaba na Jovičino objašnjenje, a komesar zaključi:<o:p>
</o:p>
</span></p>
<p class="MsoNormal" style="text-indent:17.0pt;line-height:91%"><span lang="EN-GB">— 
Prekidamo sastanak, a problem ćemo raspraviti sutra — sa komesarom brigade.</span></p>
<p class="MsoNormal" style="text-indent:17.0pt;line-height:91%"><span lang="EN-GB">Problem 
je ostao neraspravljen, jer je u toku noći stigao drugi kurir iz štaba brigade 
sa naređenjem: &quot;U toku noći bataljon kreće pravcem ....&quot;</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Đuro BAJIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_179.htm"><b>Prethodni dokument</b></a></TD>
<TD><a href="31_181.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

