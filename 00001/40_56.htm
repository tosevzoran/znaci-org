<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_55.htm"><b>Prethodni dokument</b></a></TD>
<TD><a href="40_57.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">BRITANSKA 
AKTIVNOST U ODNOSU NA JUGOSLAVIJU, 1941-1942</span><span lang="DE" style="mso-ansi-language:DE"><o:p>
</o:p>
</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Još 
od vremena kad su prvi izvještaji o oružanom ustanku u Jugoslaviji počeli 
stizati do Londona, ljeti 1941, jugoslavenska je vlada bila u tijesnom kontaktu 
s britanskim vlastima. Budući da su ti najraniji izvještaji ukazivali na to da 
ustanak predvode komunisti, Simovićeva vlada reagirala je negativno, osuđujući 
poticatelje i govoreći da je ustanak preuranjen, te da će vlada dati znak za 
početak kad za to bude vrijeme. To vrijeme bi naravno došlo kadgod bi 
ciljevima britanske strategije na Sredozemlju odgovarao opći ustanak u 
Jugoslaviji. Ipak, kad je postalo jasno da je ustanak već započeo, Britanci su 
(kao što pokazuje izjava Hugha Daltona citirana u Glavi 5) zaključili da je 
određena sabotažna i oružana aktivnost dobra stvar da se neprijatelju vežu 
trupe u zemlji i da se razviju snage otpora koje bi bile u pripravnosti kada 
Britanci dadu znak.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Pažnju 
velikih sila najprije je privukao uspjeh partizana kao nosilaca ustanka, a taj 
je uspjeh ubrzo aktivirao srpske nacionalističke snage naklonjene izbjegličkoj 
vladi i Saveznicima, iako se to kosilo s njihovim pravim uvjerenjem. Pojava 
srpskih nacionalista kao snage otpora promijenila je stanovište Britanaca i 
vlade u izbjeglištvu, jer ih pod postojećim okolnostima očito nisu mogli 
ostaviti na cjedilu. Kad je tako nacionalističkim snagama uspjelo uspostaviti 
kontakt s</span><!--[if gte vml 1]><v:line
 id="_x0000_s1026" style='position:absolute;z-index:1;
 mso-position-horizontal-relative:margin;mso-position-vertical-relative:text'
 from="-3.6pt,468.5pt" to="-3.6pt,569.55pt" o:allowincell="f" strokeweight=".5pt">
 <w:wrap anchorx="margin"/>
</v:line><![endif]-->
<span style="mso-ansi-language:HR"><span style="mso-spacerun: yes">&nbsp;</span><span lang="HR">Britancima 
na Malti, i preko njih s izbjegličkom vladom, Britanci su shvatili da bi pobunu 
u Jugoslaviji mogli iskoristiti kao instrument psihološkog ratovanja protiv 
Osovine, jer se pokazalo da </span></span><span lang="DE" style="mso-ansi-language:DE">Hitler</span><span lang="HR" style="mso-ansi-language:HR"> 
na kraju i nije baš potpuni gospodar okupirane Evrope, čime se hvalio. 
Britanci su odluku da stanu iza ustanka u Jugoslaviji također saopćili 15. 
oktobra 1941. jednom porukom načelnika štaba Glavnom komandantu Srednjeg 
istoka, u kojoj se kaže: »S naše točke gledišta ustanak je preuranjen, ali 
rodoljubi su bacili rukavicu i mora ih se poduprijeti svim sredstvima.«<sup>44</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Kako 
je usiljena i tek djelomična suradnja između partizana i četnika u toku 
septembra i većeg dijela oktobra postajala sve slabija, Mihailovićevi apeli 
Britancima za oružje postajali su sve naglašeniji, a s njima i zauzimanje 
emigrantske vlade kod Britanaca. Kralj Petar je 13. oktobra podnio premijeru 
Churchillu tri ed-memoara o jugoslavenskoj situaciji. Tjedan dana kasnije Simović 
je, odazivajući se hitnom Mihailovićevom apelu, uputio Churchillu dodatno 
pismo tražeći naročito »120 lakih mitraljeza, 300 mitraljeza tipa Bren, 72 
minobacača i 8.000-10.000 ručnih granata«, kao i medicinsku opremu za 10.000 
ranjenika. On je izjavio da broj gerilaca u Jugoslaviji iznosi osamdeset do sto 
tisuća.<sup>45</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">44 
Kako je citirano u </span><span style="font-size:7.0pt">Howard, <i>Grand 
Strategy, </i>IV, </span><span lang="HR" style="font-size:7.0pt;mso-ansi-language:HR">386.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">45 
Arhiv Vojnoistorijskog instituta, Beograd, Dokumenti emigrantske vlade, </span><span lang="DE" style="font-size:7.0pt;mso-ansi-language:DE">reg. 
br. </span><span lang="HR" style="font-size:7.0pt;mso-ansi-language:HR">32/6-2 
kutija 180a<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
svom odgovoru od 26. oktobra </span>Churchill<span lang="HR" style="mso-ansi-language:HR"> 
je objasnio Simoviću da je problem pomoći Jugoslaviji preispitan i da se iz 
Engleske ne može poslati nikakva pomoć, ali da su britanskim vojnim vlastima 
na Srednjem istoku dane instrukcije da se pomoć pošalje što je prije moguće 
i u najvećoj mogućoj mjeri; on je uvjeravao Simovića da su »vlasti na 
Srednjem istoku već u dodiru sa srpskim rodoljubima.«<sup>46</sup> General Sir 
John G. </span>Dill<span lang="HR" style="mso-ansi-language:HR">, načelnik 
Imperijalnog generalštaba, obavijestio je Simovića 31. oktobra da će vojne 
vlasti na Srednjem istoku spustiti padobranom neku pomoć i to vrlo skoro, a da 
će vjerojatno nešto poslati i podmornicom; istoga dana Simović je Churchillu, 
Edenu i Dillu saopćio još jednu Mihailovićevu poruku s molbom za brzu pomoć, 
dok je vrijeme još lijepo.<sup>47</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">46 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="DE" style="font-size:7.0pt;
mso-ansi-language:DE">reg</span><span lang="HR" style="font-size:7.0pt;
mso-ansi-language:HR">. </span><span lang="DE" style="font-size:7.0pt;mso-ansi-language:
DE">br</span><span lang="HR" style="font-size:7.0pt;mso-ansi-language:HR">. 
32/6-3, kutija 180a<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">47 
</span><span style="font-size:7.0pt">ibid</span><span lang="HR" style="font-size:7.0pt;
mso-ansi-language:HR">, </span></i><span lang="DE" style="font-size:7.0pt;
mso-ansi-language:DE">reg</span><span lang="HR" style="font-size:7.0pt;
mso-ansi-language:HR">. </span><span lang="DE" style="font-size:7.0pt;mso-ansi-language:
DE">br</span><span lang="HR" style="font-size:7.0pt;mso-ansi-language:HR">. 
32/6-5, 6-6, kutija 180a<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
međuvremenu su se dogodile dvije stvari: prvo, britanski oficir za vezu kapetan 
</span>Hudson<span lang="HR" style="mso-ansi-language:HR"> došao je u Mihailovićev 
štab 25. oktobra pa iako u nešto otežanoj situaciji zbog toga što nije imao 
svoj radio, poslužio se Mihailovićevim predajnikom da obavijesti svoje 
pretpostavljene o nekim svojim opažanjima s bojišta. Drugo, izbili su sukobi 
između četnika i partizana. Kao što smo već vidjeli u Glavi 5, Hudsonove su 
prvotne instrukcije bile da surađuje sa svim grupama koje u Jugoslaviji pružaju 
otpor neprijatelju. Britanska odluka da u potpunosti podrže Mihailovića — s 
kojim su uspostavili vezu nakon Hudsonovog odlaska — stavila ga je u nezavidan 
položaj da pokuša posredovati između partizana i upornog Mihailovića, koji 
je odbijao suradnju i inzistirao na tome da je on jedini legitimni predstavnik 
vlade i da njemu isključivo pripada komanda kojoj se trebaju podrediti sve 
ostale grupe. Izgleda da je Mihailović također zamjerio Hudsonu način na koji 
on, puki britanski kapetan, uzima sebi slobodu da mu daje savjete o 
jugoslavenskim pitanjima. Nakon dva tjedna razočaravajućih pokušaja da 
posreduje između četnika i partizana, </span>Hudson<span lang="HR" style="mso-ansi-language:HR"> 
je 13. novembra obavijestio svoje pretpostavljene da odlazi u partizanski štab 
u Užice te da će tamo i dalje nastojati oko posredovanja i izravno se od tamo 
javiti.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
Londonu je 13. novembra Simović informirao Edena o Mihailovićevoj poruci i 
saopćio mu slijedeće: »Komunisti su nas napali i prisilili nas da se u isto 
vreme borimo protiv Nemaca, komunista, ustaša i drugih frakcija.« Ova je 
poruka, naravno, bila potpuno iskrivljavanje istine, budući da je Mihailović 
bio taj koji je napao partizane predvođene komunistima, a ne obratno, a u 
Srbiji nije bilo ustaša. Simović je također izvijestio o Hudsonovim dojmovima 
da su komunisti također protiv Osovine, da je organizacija ustanka u Crnoj Gori 
u partizanskim rukama, da četnički vođe otvoreno govore da će radije surađivati 
s Nedićem nego s komunistima, te da bi mnogi komunisti prešli četnicima kad 
bi Mihailović primao pomoć koja mu je obećana. Simović je rekao da se 
obratio sovjetskoj vladi ne bi li utjecala na partizane da pomognu Mihailoviću 
protiv Nijemaca i da sada traži da britanska vlada podrži njegova nastojanja 
kod sovjetske vlade. Britanci su se složili da interveniraju kod sovjetskih 
vlasti ne bi li ove utjecale na partizane da surađuju s Mihailovićem.<sup>48</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">48 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="DE" style="font-size:7.0pt;
mso-ansi-language:DE">reg</span><span lang="HR" style="font-size:7.0pt;
mso-ansi-language:HR">. </span><span lang="DE" style="font-size:7.0pt;mso-ansi-language:
DE">br</span><span lang="HR" style="font-size:7.0pt;mso-ansi-language:HR">. 
32/6-8, 6-9, 6-10, kutija 180a<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Za 
pet dana Britance su spopale zle slutnje, kao što se može vidjeti iz pisma 
koje je Simoviću 18. novembra uputio </span>Sir<span style="mso-ansi-language:HR"> 
</span>Alexander<span style="mso-ansi-language:
HR"> </span>Cadogan<span lang="HR" style="mso-ansi-language:HR">, britanski 
stalni podsekretar za vanjske poslove. Pismo počinje uviđavno: »Vlada 
Njegovog Veličanstva želi učiniti sve što je u njenoj moći da popravi 
razdor koji se dogodio između sljedbenika pukovnika Mihailovića i komunističkih 
elemenata«, ali nastavlja pozivajući se na jednu Mihailovićevu poruku iz koje 
se vidi »da on namjerava likvidirati komuniste čim bude imao na raspolaganju 
potrebno oružje.« Izgleda da </span>Sir<span style="mso-ansi-language:HR"> </span>Alexander<span lang="HR" style="mso-ansi-language:HR"> 
Cadogan ovdje implicira da je Mihailović oružje htio upotrijebiti ne protiv 
Nijemaca već protiv partizana. Pismo nastavlja: »Mjere osvete treba nedvojbeno 
izbjegavati ako je moguće i možete smatrati poželjnim da u tom smislu date 
instrukcije pukovniku Mihailoviću«; to je pozivanje na Mihailovićevu poruku 
od 12. novembra preko Malte u kojoj je rekao »da će biti u stanju likvidirati 
komuniste« čim dobije oružje koje je zatražio.<sup>49</sup> Očiti je zaključak, 
koji proizlazi iz Cadoganovog pisma, da su Britanci bili potpuno svjesni početka 
građanskog rata između četnika i partizana, i da su znali da bi svako oružje 
poslano Mihailoviću bez prethodnog sporazuma dviju <i><sup>v </sup></i>grupa četnici 
sigurno upotrijebili protiv partizana.<sup>50</sup> Posve sigurno, ako bi se 
razdor nastavio, borbena sposobnost obiju grupa protiv Osovine bila bi smanjena, 
ako ne i potpuno uništena, a to bi bez sumnje kompliciralo britanske odnose sa 
Sovjetskim Savezom, jednako kao što bi pogoršalo već i onako tešku sadašnju 
i buduću političku situaciju u Jugoslaviji. Britanci su stoga bili zadovoljni 
kad su saznali da je »pukovnik Mihailović poslao poruku koja čini se pokazuje 
da je smirio svađu s partizanima« — pogrešni izvještaj koji su i 
jugoslavenska i britanska vlada protumačile kao da znači da su partizani 
prihvatili Mihailovićevo zapovjedništvo.<sup>51</sup> U istom pismu Eden je 
napisao Simoviću da su čestitali Mihailoviću na novom sporazumu. »Ali jasno 
stavljamo do znanja da će naša daljnja pomoć zavisiti o održanju 
jedinstvenog fronta pod njegovim vodstvom.«<sup>52</sup> Istu misao o 
jedinstvenom frontu pod »vojnim i političkim vodstvom generala Mihailovića« 
kojeg treba »ne samo održati već i ojačati« izražava i Simović u svom 
pismu Edenu od 3. decembra.<sup>53</sup> Negdje između 7. i 10. decembra </span>Hudson<span lang="HR" style="mso-ansi-language:
HR"> se od partizana vratio na Ravnu Goru, kako je opisano u glavi 5, i 
ustanovio da Mihailović odbija razgovarati s njim i da mu ne dopušta upotrebu 
radio-stanice, kao ni da se posluži njegovim radio-telegrafistom. Tako je </span>Hudson<span lang="HR" style="mso-ansi-language:HR"> 
bio odsječen od svojih pretpostavljenih, pa se odvojio od Mihailovića. Time je 
završila prva faza britanskih odnosa s dvojicom jugoslavenskih voda — s 
Mihailovićem, od kojeg će jugoslavenska emigrantska i britanska propaganda načiniti 
internacionalnog heroja, i s Titom, s kojim se zasad nije službeno računalo.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">49 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="DE" style="font-size:7.0pt;
mso-ansi-language:DE">reg</span><span lang="HR" style="font-size:7.0pt;
mso-ansi-language:HR">. </span><span lang="DE" style="font-size:7.0pt;mso-ansi-language:
DE">br</span><span lang="HR" style="font-size:7.0pt;mso-ansi-language:HR">. 
32/6-10, kutija 180a; Kljaković, »Velika Britanija, Sovjetski Savez i ustanak 
u Jugoslaviji 1941. godine« str. 88, s citatom iz neregistriranih Mihailovićevih 
radiograma upućenih preko Malte u razdoblju od septembra do decembra 1941, u 
arhivu Saveznog sekretarijata unutrašnjih poslova. Ovaj članak je 
najdokumentiranija i najjasnija prezentacija ponešto zamršenih odnosa između 
dviju velikih sila i Jugoslavije tokom druge polovine 1941.</span><span lang="HR" style="font-size:7.0pt;font-family:Arial;mso-hansi-font-family:&quot;Times New Roman&quot;;
mso-bidi-font-family:&quot;Times New Roman&quot;;mso-ansi-language:HR"> </span><span lang="HR" style="font-size:7.0pt;mso-ansi-language:HR">•<span style="letter-spacing:
-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">50 
Deakin, </span><i><span style="font-size:7.0pt">The</span><span style="font-size:7.0pt;
mso-ansi-language:HR"> </span><span style="font-size:7.0pt">Embattled</span><span style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">Mountain</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">str. 
139, kaže da su Mihailovićeve optužbe da su partizani izazvali oružane 
sukobe s četnicima trebale otkriti britanskoj i jugoslavenskoj vladi da bi »svaka 
pošiljka oružja Mihailoviću u tim uvjetima bila upotrijebljena u građanskom 
sukobu. Nema dokaza da su ovaj momenat od kritične važnosti za budućnost 
barem Britanci smjesta uvidjeli.« Naprotiv: Mihailovićeva poruka od 12. 
novembra i gornji citat iz Cadoganovog pisma dokazuju da su Britanci bili zaista 
u potpunosti svjesni ovih okolnosti. Da su britanske vlasti poklonile više pažnje 
Mihailovićevo] poruci od 12. novembra i Hudsonovim porukama od 13. i 20. 
novembra, možda bi bile opreznije.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">51 
Edenovo pismo od 28. novembra Simoviću, u arhivu Vojnoistorijskog instituta u 
Beogradu, Dokumenti emigrantske vlade, </span><span lang="DE" style="font-size:7.0pt;mso-ansi-language:
DE">reg</span><span lang="HR" style="font-size:7.0pt;mso-ansi-language:HR">. </span><span lang="DE" style="font-size:7.0pt;mso-ansi-language:DE">br</span><span lang="HR" style="font-size:7.0pt;mso-ansi-language:HR">. 
32/6-11, kutija 180a, pozivalo se na Mihailovićevu poruku od 22. novembra u 
kojoj Mihailović kaže: »Učinio sam sa svoje strane sve i uspeo da prekinem 
bratoubilačku borbu, koju su izazvali i nametnuli Komunisti. U dosadašnjim 
borbama protiv Komunista i Nemaca moji odredi potrošili su skoro svu municiju. 
Ulažem najviše napore da udružim i povezem sve narodne snage i izvršim 
reorganizaciju za odlučnu borbu protiv Nemaca.« Vidi Radoje L. Knežević, »Jugosiovenska 
vlada i Draža Mihailović«, <i>Poruka </i>br. 8, str. 13. Vidi također 
Kljaković, u <i>Politici, </i>7. novembra 1970. Mihailović je unaprijeđen u 
čin brigadnog generala dijelom i zbog ovog izvještaja koji je uslijedilo nakon 
četničko--partizanskog sastanka od 18-20. novembra.<span style="letter-spacing:-.5pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">52 
Dokumenti emigrantske vlade, </span><span lang="DE" style="font-size:7.0pt;mso-ansi-language:DE">reg. 
</span><span lang="HR" style="font-size:7.0pt;mso-ansi-language:HR">br. 32/6-11, 
kutija 180a. I kad su izgubili kontakt s Hudsonom i Mihailovićem, Britanci su 
preko BBC-a nastavili zahtijevati mirno rješenje konflikta između četnika i 
partizana, ali je četnička komanda 16. januara 1942. naredila da ovo britansko 
nastojanje treba usmenom propagandom objasniti kao četnički potez kojim će 
komunisti pasti u zamku i biti likvidirani. Istog dana Mihailović je svojim 
komandantima izdao naredbu u kojoj kaže »Naročito podvlačim da je komunistička 
opasnost jedna od najvećih. Te zlotvore i krvnike naših naroda <i>uništavajte 
be% milosti. </i>Oni nas ometaju da imamo slobodne ruke prema neprijateljima... <i>Be^ 
milosti ih uništavajte. </i>Svi komandanti su mi odgovorni za svoje rejone da 
su čisti od ovih mangupa i probisveta koje vode stranci i to Moša Pijade i 
drugi« Marjanović »Prilozi«, str. 226.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">53 
Arhiv Vojnoistorijskog instituta, Beograd, Dokumenti emigrantske vlade, </span><span lang="DE" style="font-size:7.0pt;mso-ansi-language:DE">reg. 
br. </span><span lang="HR" style="font-size:7.0pt;mso-ansi-language:HR">32/6-13, 
kutija 180a.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">U 
slijedećih četiri ili pet mjeseci Mihailović i </span>Hudson<span lang="HR" style="mso-ansi-language:HR"> 
nisu bili u dodiru. Kretali su se i skrivali svaki za sebe u raznim dijelovima 
Srbije, i Hudsonovi pretpostavljeni nisu od njega imali nikakvih vijesti. Negdje 
u aprilu 1942. </span>Hudson<span lang="HR" style="mso-ansi-language:HR"> je 
uspostavio kontakt s Ostojićem i preko njega s Mihailovićem. U post-skriptumu 
izvještaja Mihailoviću od 26. aprila Ostojić je napisao: »Marko (</span>Hudson<span lang="HR" style="mso-ansi-language:HR">) 
je sa mnom. Upoznao sam ga načelno sa našim radom. On je sad veliki</span><span lang="HR"> 
</span><span lang="HR" style="mso-ansi-language:HR">prijatelj i priznao je svoje 
greške. Radovan mu je očitao bukvicu po mome savetu. Mek je kao pamuk i ne 
smeta.«<sup>54</sup></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">54 
Citirano iz kopije ovog izvještaja u </span><i><span style="font-size:7.0pt">ibid</span><span lang="HR" style="font-size:7.0pt;mso-ansi-language:HR">, 
</span></i><span lang="HR" style="font-size:7.0pt;mso-ansi-language:HR">Četnički 
dokumenti, </span><span style="font-size:7.0pt">reg</span><span lang="HR" style="font-size:7.0pt;
mso-ansi-language:HR">. </span><span style="font-size:7.0pt">br</span><span lang="HR" style="font-size:7.0pt;mso-ansi-language:HR">. 
7/2, kutija 1. Prema pukovniku Kljakoviču, »Radovan« je bio </span><span lang="DE" style="font-size:
7.0pt;mso-ansi-language:DE">Ronald</span><span lang="DE" style="font-size:7.0pt;
mso-ansi-language:HR"> </span><span style="font-size:7.0pt">Houghton</span><span style="font-size:7.0pt;mso-ansi-language:HR"> 
</span><span lang="DE" style="font-size:7.0pt;mso-ansi-language:DE">Jones</span><span lang="HR" style="font-size:7.0pt;mso-ansi-language:HR">, 
australijski oficir kojeg su Nijemci zarobili u Grčkoj u proljeće 1941; iskočio 
je kao ratni zarobljenik iz vlaka koji je išao kroz Srbiju i kasnije se pridružio 
četnicima. U vrijeme Mihailovićevog sastanka s vojvodom Trifunovićem-Birčaninom 
i drugima u Avtovcu (22-23, jula 1942), on se nalazio u Hercegovini i 25. jula 
zarobili su ga Talijani. Mikrofilm br. T-821, rola 252, snimci 297--298.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Alarmiran 
Hudsonovim mukom, SOE nije gubio vrijeme i poslao je druge misije da otkriju što 
to nije u redu i da sakupe informacije o četničkom otporu. Prva misija, ekipa 
od dva čovjeka pod šifriranim imenom </span><i>Henna<span lang="HR" style="mso-ansi-language:
HR">, </span></i><span lang="HR" style="mso-ansi-language:HR">iskrcala se je 27. 
januara 1942. iz jedne podmornice na istočnu obalu otoka Mljeta.<sup>55</sup> 
Njihov cilj bio je Split. Zadatak je bio povjeren jugoslavenskom rezervnom poručniku 
Stanislavu Rapotecu, a pratio ga je radio-telegrafist Stjepan Sinko (obojica su 
bili Slovenci). Rapotec je stigao u Split prvih dana marta i uspostavio je 
kontakt s Trifunovićem-Birčaninom, četničkim komandantom za jugozapadnu 
Jugoslaviju i glavnim čovjekom za vezu s talijanskom Drugom armijom. Rapotecu 
nije uspjelo doći u dodir s Mihailovićem, niti ustanoviti što se dogodilo s 
Hudsonom. Poslije je krenuo u unutrašnjost, u Zagreb i Ljubljanu, a zatim se 
probio iz zemlje i u julu stigao u Istanbul.<sup>56</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">55 
Sve informacije o konspirativnim imenima ovih misija uzete su iz Deakin, </span><i><span style="font-size:7.0pt">The 
Embattled Mountain, </span></i><span lang="HR" style="font-size:7.0pt;mso-ansi-language:HR">str. 
155.<span style="letter-spacing:
-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">56 
O Rapotecovom putu i kasnijem izvještaju vidi Kljaković, »Dalmacija u obaviještenosti 
i akciji jugoslavenske vlade u emigraciji i Velike Britanije 1941-1942. godine«, 
str. 217-219. Šinko se navodno pridružio jedinicama popa Đujića, četničkog 
vojvode u sjevernoj Dalmaciji.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Tjedan 
dana nakon iskrcavanja misije </span><i>Henna<span lang="HR" style="mso-ansi-language:HR">, 
</span></i><span lang="HR" style="mso-ansi-language:HR">iskrcala se je 4. 
februara, na crnogorskoj obali iz iste podmornice i druga misija, pod 
konspirativnim imenom </span><i>Hydra<span lang="HR" style="mso-ansi-language:HR">. 
</span></i><span lang="HR" style="mso-ansi-language:HR">Misiju su sačinjavali: 
major Terence Atherton, bivši britanski novinar koji je prije rata skoro cijelo 
desetljeće živio i radio u Beogradu i koji se oženio jednom muslimanskom 
djevojkom, Bosankom; zatim radio-telegrafist narednik </span>Patrick<span style="mso-ansi-language:
HR"> </span>O<span lang="HR" style="mso-ansi-language:HR">'</span>Donovan<span lang="HR" style="mso-ansi-language:HR">, 
i jugoslavenski kapetan Radoje Nedeljković. Atherton je imao sa sobom veliku 
svotu novaca: milijun talijanskih lira i oko dvije tisuće britanskih zlatnika 
od po 20 šilinga. Kao što se prošlog septembra dogodilo i Hudsonovoj grupi, 
Atherton i njegova grupa susreli su ubrzo nakon iskrcavanja partizane koji su ih 
odveli u crnogorski štab. Kasnije su pod pratnjom, ali očito bez radio-stanice 
koja je trebala biti poslana za njima, odvedeni u partizanski Vrhovni štab </span>NOP<span lang="HR" style="mso-ansi-language:HR"> 
i DVJ u Foči, u jugoistočnoj Bosni. Tu je Atherton stupio u vezu s već 
spomenutim generalom Ljubom Novakovićem (Glava 5, str. 124), koji je tamo 
boravio pod partizanskim nadzorom. Oko 15. aprila su Atherton i njegovi drugovi, 
zajedno s generalom Novakovićem, potajno napustili Foču, vjerojatno s namjerom 
da dođu do četničkog glavnog štaba. Atherton i O'Donovan su se 22. aprila 
odvojili od Novakovića i Nedeljkovića i očito krenuli u Srbiju, u potragu za 
Mihailovićem i Hudsonom, praćeni Spasojem Dakićem, razbojnikom koji je 
izgleda imao neke kontakte s četnicima. O njima se više nikad ništa nije čulo. 
Četnici su za Athertonov nestanak pokušali prebaciti odgovornost na partizane, 
ali prema kasnijim istraživanjima koja su na terenu poveli </span>Hudson<span style="mso-ansi-language:HR"> 
</span>i<span style="mso-ansi-language:HR"> </span>Bailey<span lang="HR" style="mso-ansi-language:
HR">, Athertona i O'Donovana ubio je i opljačkao Dakić u blizini sela 
Tatarevina, nedaleko Čelebića. Atherton nikada nije došao u dodir s Mihailovićem 
ili Hudsonom, a njegovi pretpostavljeni nisu nikada primili ni jednu njegovu 
radio--poruku.<sup>57</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">57 
Deakin, </span><i><span style="font-size:7.0pt">The Embattled Mountain, </span></i><span lang="HR" style="font-size:7.0pt;mso-ansi-language:HR">str. 
155-156, 162-177, osobito str. 174. Vidi također Leković, »Boravak britanskih 
vojnih misija na oslobođenoj teritoriji Crne Gore i jugoistočne Bosne«, 
osobito str. 324-328.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Treća 
misija koju je pod šifriranim imenom </span><i>Disclaim<span style="mso-ansi-language:HR"> 
</span></i><span lang="HR" style="mso-ansi-language:HR">poslao SOE i koju su sačinjavali 
jedan britanski oficir, major Cavan </span><span lang="DE" style="mso-ansi-language:
DE">Eliot</span><span lang="HR" style="mso-ansi-language:HR">, jedan britanski 
radio-telegrafist i dva jugoslavenska oficira, bačena je 5. februara »na 
slijepo« padobranom na područje Romanije, istočno od Sarajeva. Svu četvoricu 
uhvatile su ubrzo nakon iskrcavanja hrvatske kvislinške snage i predale ih 
Nijemcima.<sup>58</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">58 
Deakin, </span><i><span style="font-size:7.0pt">The Embattled Mountain, </span></i><span lang="HR" style="font-size:7.0pt;mso-ansi-language:HR">str. 
155, 158.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Iz 
Deakinove knjige proizlazilo bi da je SOE tokom 1942. još par puta pokušao 
ubaciti svoje ljude u Jugoslaviju, morem ili zrakom, ali sa začuđujućim 
neuspjehom, sve do badnje večeri kad je pukovnik S. </span>W<span lang="HR" style="mso-ansi-language:HR">. 
</span>Bailey<span lang="HR" style="mso-ansi-language:HR">, važan službenik 
SOE, spušten padobranom u blizinu Mihailovićevog štaba u Crnoj Gori. (Deakin 
ipak spominje britansku grupu za vezu koju je vodio poručnik </span>P<span lang="HR" style="mso-ansi-language:
HR">. </span>H<span lang="HR" style="mso-ansi-language:HR">. A. Lofts i koja je 
u augustu s uspjehom spuštena blizu Mihailovićevog štaba u Crnoj Gori.)<sup>59</sup> 
Deakin je možda u pravu kad nastojanja SOE opisuje kao neuspjela, ali previda 
da su tokom 1942. i ostale britanske obavještajne službe slale svoje ekipe 
koje su se sastojale i od jugoslavenskih vojnih lica i od britanskih 
operativaca. Bivši jugoslavenski oficir, major Nedeljko Plećaš, kojega su 
Britanci u septembru 1942. također spustili padobranom u Jugoslaviju, nabraja 
devet grupa (od kojih Deakin ne spominje niti jednu) koje su bile spuštene 
padobranom u Jugoslaviju između aprila i septembra 1942, neke uspješno, a neke 
ne.<sup>60</sup> Bilo bi razumno pretpostaviti da su od tih grupa, a sigurno i 
iz ostalih izvora koji su im stajali na raspolaganju, Britanci primili bar 
izvjesnu količinu obavještajnih podataka s jugoslavenskog teritorija, uključujući 
ovamo i podatke o četničkoj aktivnosti. Deakinov opis situacije prema kojem je 
»zavjesa bila neprobojna, slika tamna«, bit će da je ipak živopisno 
pretjerivanje.<sup>61</sup> Već i sam sastav misije </span><i>Typical<span style="mso-ansi-language:
HR"> </span></i><span lang="HR" style="mso-ansi-language:HR">koja je noću 27. 
maja 1943. bila spuštena u blizini Titovog štaba u Crnoj Gori ukazuje na to da 
su najmanje dvije britanske službe djelovale u Jugoslaviji, budući da je 
kapetan Deakin predstavljao SOE, a kapetan </span>William<span style="mso-ansi-language:HR"> 
</span><span lang="DE" style="mso-ansi-language:
DE">F</span><span lang="HR" style="mso-ansi-language:HR">. </span><span lang="DE" style="mso-ansi-language:DE">Stuart</span><span lang="HR" style="mso-ansi-language:
HR"> vojnu obavještajnu službu. Obojica su imala naređenja britanske Glavne 
komande Srednjeg istoka, ali je svaki imao svog vlastitog pomoćnika i radistu,<sup>62</sup> 
očito zbog toga da bi izvještaje svojim pretpostavljenima mogli slati 
nezavisno. Ali je također točno da Britanci oko pola godine - to jest od 28. 
novembra 1941, kad je </span><span lang="DE" style="mso-ansi-language:DE">Hudson</span><span lang="HR" style="mso-ansi-language:HR"> 
otišao u Užice, pa negdje do početka juna 1942 - nisu imali s njim nikakvog 
kontakta. Također nije bilo nikakve radio-veze s Mihailovićem i to od zadnje 
poruke emigrantskoj vladi 5. decembra pa do 6. januara. Između juna i</span><span lang="HR"> 
</span><span lang="HR" style="mso-ansi-language:HR">augusta 1942. </span>Hudson<span lang="HR" style="mso-ansi-language:HR"> 
je preko Mihailovićeve radio-stanice poslao neke poruke, a počevši od augusta 
služio se radio-predajnikom poručnika Loftsa.<sup>63</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">59 
Ibid, </span></i><span lang="HR" style="font-size:
7.0pt;mso-ansi-language:HR">str. 150.<span style="letter-spacing:-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">60 
Plećaš, str. 40-44.<span style="letter-spacing:-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">61 
Deakin, </span><i><span style="font-size:7.0pt">The Embattled Mountain, </span></i><span lang="HR" style="font-size:7.0pt;mso-ansi-language:HR">str. 
177.<span style="letter-spacing:
-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">62 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 215-217.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Tokom 
prvih šest mjeseci 1942, dok su se dva pokreta u nekim dijelovima Jugoslavije 
još uvijek nalazila u procesu polarizacije, Britanci su uglavnom bili 
zainteresirani da ustanove što rade četnici i nastojali su im pomoći s nešto 
oružja, a osobito s propagandom. Prirodno, i partizanima je bilo pomalo 
neugodno kad su s vremena na vrijeme preko njihovog teritorija britanske grupe 
prelazile četnicima, a uznemiravalo ih je i kad su čuli za druge grupe 
Britanaca i jugoslavenskih oficira koje su padobranom spuštane na četnički 
teritorij ili kad su saznali za pojavu novih četničkih odreda pod veoma 
probritanski nastrojenim vodstvom. Oni nisu željeli praviti smetnje britanskim 
misijama, dijelom zato što su bile britanske, a dijelom i zato što nisu htjeli 
biti uzrok komplikacijama između Rusa i Britanaca, ali nisu bili sigurni koliko 
daleko trebaju ići u suradnji s tim misijama. Kad je, na primjer, čuo za 
dolazak Athertonove misije u partizanski štab u Crnoj Gori, Tito je pitao 
Kominternu za mišljenje kako bi bilo najbolje da postupi i savjetovano mu je da 
primi britanske oficire, da pazi (što im govori?) i da ustanovi što oni 
stvarno hoće.<sup>64</sup> S druge strane, Britanci nisu htjeli izazivati 
Sovjetski Savez time da budu otvoreni protivnici narodnooslobodilačkog pokreta, 
za koji su pretpostavljali da uživa sovjetske simpatije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">63 
</span><span style="font-size:7.0pt">Ibid</span><span lang="HR" style="font-size:7.0pt;
mso-ansi-language:HR">, </span></i><span lang="HR" style="font-size:7.0pt;
mso-ansi-language:HR">str. 154. Na oksfordskoj konferenciji sam </span><span style="font-size:7.0pt">Hudson</span><span lang="HR" style="font-size:7.0pt;
mso-ansi-language:HR"> proturječio je Deakinovoj tvrdnji da gotovo godinu dana, 
od kraja 1941, nije bio u dodiru sa svojim pretpostavljenima, rekavši da ih je 
od jula ili augusta 1942. mogao obavijestiti o crnogorskim četničkim vođama. 
Vidi </span><span style="font-size:7.0pt">Hudson, </span><span lang="HR" style="font-size:7.0pt;mso-ansi-language:HR">str. 
11-12. Štoviše, prema </span><span style="font-size:7.0pt">Baileyevom</span><span lang="HR" style="font-size:7.0pt;
mso-ansi-language:HR"> izvještaju iz aprila 1944, Britanci su imali od jula do 
septembra 1942. u Mihailovićevom štabu dva Jugoslavena (kapetane »Robertsona« 
i Vemića) koji su služili kao njihovi samostalni agenti s »direktnom šifriranom 
vezom s Kairom«. F.O. 371/44282, R 21295/ll/„92, Dodatak 3, str. 2-3.<span style="letter-spacing:-.15pt"><o:p>
</o:p>
</span></span></p>
<i><span lang="HR" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA">64 Zbornik DNOR, </span></i><span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">tom </span><span style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
EN-US;mso-bidi-language:AR-SA">II, </span><span lang="HR" style="font-size:7.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA">sv. 2. 
str. 441-442 i sv. 3, str. 42. Deakin </span><i><span style="font-size:7.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:EN-US;mso-fareast-language:EN-US;mso-bidi-language:AR-SA">(The 
Embattled Mountain, </span></i><span lang="HR" style="font-size:7.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
HR;mso-fareast-language:EN-US;mso-bidi-language:AR-SA">str. 155-172) razmatra 
taj problem zajedno s kretanjem i nestankom Athertona i njegovog druga 
O'Donovana. Vidi osobito Titovo povjerljivo pismo </span><span lang="DE" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">CK</span><span lang="DE" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA"> </span><span lang="DE" style="font-size:7.0pt;
font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:DE;mso-fareast-language:EN-US;mso-bidi-language:AR-SA">KPH</span><span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA"> od 8. aprila 1942, </span><i><span style="font-size:7.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
EN-US;mso-fareast-language:EN-US;mso-bidi-language:AR-SA">ibid</span><span lang="HR" style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:HR;mso-fareast-language:EN-US;mso-bidi-language:
AR-SA">, </span></i><span lang="HR" style="font-size:7.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:HR;mso-fareast-language:
EN-US;mso-bidi-language:AR-SA">str. 169-171.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_55.htm"><b>Prethodni dokument</b></a></TD>
<TD><a href="40_57.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

