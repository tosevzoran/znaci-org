<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 2</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 2</b><br> 

<CENTER><TABLE border="1"><TR><TD><a href="4_12_2.htm"><b>Sadr&#382;aj</b></a></TD>
<TD><a href="4_12_2_70.htm"><b>Prethodni dokument</b></a></TD>
<TD><a href="4_12_2_72.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>DIREKTIVA BR. 48 B VRHOVNOG KOMANDANTA VER-MAHTA 
HITLERA OD 19. MAJA 1943. KOMANDANTU JUGOISTOKA ZA PREUZIMANJE JADRANSKE OBALE I 
OS-TRVA OD ITALIJANSKIH ORUŽANIH SNAGA I ZA ORGANIZACIJU ODBRANE[1]</strong></p>
<p align="left">Firerov glav. stan, 19. V 43.</p>
<p align="left">3 primerka</p>
<p align="left">1.primerak</p>
<p>Firer i vrhovni komandant Vermahta</p>
<p>Br. 661095/43. str. pov.</p>
<p>Generalštab Vrh. komande Vermahta</p>
<p align="center"><strong>Strogo poverljivo</strong></p>
<p>Za načelnika!</p>
<p>Koncept!</p>
<p>Samo po oficiru!</p>
<p align="center">DIREKTIVA BR. 48b[2]</p>
<p>1) Razvoj situacije može zahtevati da se Balkan mora braniti samo nemačkim 
i bugarskim jedinicama.</p>
<p>2) U tom slučaju komandant Jugoistoka treba najpre da svim raspoloživim 
snagama što brže zauzme odnosno preuzme najvažnije delove obale i ostrva i da 
ih drži kao uporišta dok ne pristignu dovoljna pojačanja.</p>
<p>3) Radi izvršenja ovog zadatka predviđeno je da se, pored već naređenih 
pojačanja, dovedu sledeće snage sa Istoka:</p>
<p>a) u prostor Zagreba dve pešadijske divizije,</p>
<p>b) 1—2 oklopne divizije preko Bukurešta u Bugarsku (divizije treba 
predvideti za angažovanje u Grčkoj),</p>
<p>c) dve pešadijske divizije na Peloponezu, koje bi se kretale što bržim 
tempom putem za Atinu.</p>
<p>4) Sa bugarske strane se u tom slučaju može računati sa postavljanjem još 
5 divizija. Njih treba predvideti za angažovanje u severoistočnoj Grčkoj kao 
i za smenjivanje nemačkih snaga u Srbiji. Sa Bugarima ipak ne treba radi toga 
stupati u vezu bez posebnog naređenja.</p>
<p>5) Komandant Jugoistoka mora već sada voditi računa o mogućnosti takvog 
razvoja situacije prilikom donošenja mera o stvaranju rezervi i snabdevanju kao 
i prilikom uspostavljanja veza svih vrsta.</p>
<p>6) Komandant Jugoistoka izveštava:</p>
<p>a) o daljim potrebama snaga (uključujući jedinice Kopnene vojske),</p>
<p>(1) za preuzimanje italijanske okupacione zone, uključujući ostrva;</p>
<p>(2) za odbranu Balkana pod pretpostavkom da Italija ostane u našim rukama;</p>
<p>(3) za odbranu Balkana ako izgubimo južnu i srednju Italiju;</p>
<p>b) o tome kako namerava da sprovede preuzimanje italijanske okupacione zone;</p>
<p>c) o rasporedu snaga koji je predviđen za odbranu Balkana pod pretpostavkama</p>
<p>(1) da Italija ostane u našim rukama i</p>
<p>(2) da izgubimo južnu i srednju Italiju;</p>
<p>d) o proceni mogućnosti za snabdevanje gore pomenutih snaga i naknadnim 
potrebama u transportnom i brodskom pro-storu, pod pretpostavkama</p>
<p>(1) da će se moći koristiti pomorski put preko Jadranskog mora i</p>
<p>(2) da će se snabdevanje moći odvijati samo kopnenim putem.</p>
<p>7) Ratna mornarica treba neposredno sa komandom italijanske Ratne mornarice 
da reguliše plan za zaprečavanje na zapadnoj obali Balkana i izgradnju uporišta.</p>
<p>O dalekosežnim namerama u smislu ovog naređenja, naročito onim koje se 
odnose na pripremu izgradnje nemačke obalske artiljerije, treba izveštavati 
preko Generalštaba Vrhovne komande Vermahta, samo u sporazumu sa komandantom 
Jugoistoka, ne uzimajući u obzir italijanske komande.</p>
<p>Nepotreban brodski prostor u zapadnom delu Sredozemnog mora treba ubrzano 
prebaciti za Jegej, zadržavajući bez-uslovno potrebnu rezervu.</p>
<p>8) Vazduhoplovstvo treba da pripremi sve mere koje će biti potrebne kad 
otpadne italijansko vazduhoplovstvo, a naročito :</p>
<p>(1) preuzimanje zadataka u vezi sa vazdušnim ratom koje su do tada izvršavali 
Italijani.</p>
<p>(2) preuzimanje, izgradnju i obezbeđenje aerodroma i pro-tivavionske 
artiljerije koju su do tada koristili Italijani, uključujući i skladišta za 
snabdevanje i za rezervne delove, ukoliko dolaze u obzir za naše potrebe;</p>
<p>(3) onesposobljavanje aerodroma koji ne dolaze u obzir za naše potrebe, 
odnosno njihovo obezbeđenje od vazdušnog napada, u sporazumu sa komandantom 
Jugoistoka.</p>
<p>9) Proradu ovog naređenja treba ograničiti na uski krug lica koja treba 
poimence odrediti. Za obaveštavanje komandi koje se ne pominju u razrezu 
potrebno je odobrenje Vrhovne komande Vermahta.</p>
<p>Dostavljeno:</p>
<p>. . . [3]</p>
<p>1 Dokumenat je objavljen u knjizi: Walter Hubatsch, Hitlers Weisungen für 
die Kriegfiihrung 1939—1945, Beograd und Graefe Ver-lag, Frankfurt am Main, 
1962, str. 217—218.</p>
<p>2 Vidi dok. br. 111.</p>
<p>3 Zbog ograničenog prostora, izostavljena su imena komandi i odeljenja 
kojima je ova direktiva dostavljena.</p>
<p>
<br>
<CENTER><TABLE border="1"><TR><TD><a href="4_12_2.htm"><b>Sadr&#382;aj</b></a></TD>
<TD><a href="4_12_2_70.htm"><b>Prethodni dokument</b></a></TD>
<TD><a href="4_12_2_72.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
