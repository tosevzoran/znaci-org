<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_134.htm"><b>Prethodni dokument</b></a></TD>
<TD><a href="27_136.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading151" align="center" style="margin-top:0mm;margin-right:0mm;
margin-bottom:0mm;margin-left:64.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark129"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading15Spacing2pt2">OPERACIJA TETANU</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading15Spacing2pt2">S</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Šta ima novo?</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.15pt;line-height:normal;tab-stops:43.35pt;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">— Noćas su avioni bacali odeću, 
komandire. Kutije, duvan i razne lekove. Čuo sam da će svi dobiti injekcije 
protiv nekakve bolesti.<o:p>
</o:p>
</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.15pt;line-height:normal;tab-stops:43.35pt;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">— Ne. Predao sam raport drugu 
komesaru, ali on mi je rekao da mogu ići.<o:p>
</o:p>
</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.15pt;line-height:normal;tab-stops:43.1pt;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">— Ali može doći do kakvog 
iznenadnog pokreta.<o:p>
</o:p>
</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.15pt;line-height:normal;tab-stops:43.1pt;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">— Nadajmo se da neće. Ja odoh 
da nešto pojedem, komandire.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Kurir 
se udalji gipkim korakom dobrog pešaka, a komandir čete leže pod drvo i 
ostade sam sa svojim mislima. Malo dalje nekoliko vojnika, koji toga časa nisu 
imali nikakvih dužnosti, ćaskali su, ili su se odmarali ležeći na travi, a 
pored potoka neki su prali rublje, ili se kupali. Stotinak metara severno od 
njih, na kosi jedne hridine koja je nadvisivala drum između Mrkonjić-Grada i 
Jajca, drugi deo čete bio je na straži. To je bila krajnja tačka slobodne 
teritorije i trebalo je posmatrati pokrete Nemaca i četnika da bi ih sprečili 
da ne povrede granicu. S vremena na vreme došlo bi do čarki s četnicima koji 
bi pokušali da opljačkaju poneko selo, ali te čarke nisu bile značajne. 
Nemci su trenutno držali drum; četnici su bili svesni da ne mogu bez posledica 
zaći na slobodnu teritoriju.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Komandir 
čete, dvadesetogodišnji mladić sa crnom bradom, koja je njegovo dečačko 
lice činila ozbiljnijim, utonuo je u razmišljanja o kratkom razgovoru koji je 
maločas vodio s jednim od kurira koji se tek vratio iz štaba bataljona 
&quot;Garibaldi&quot;. Ovaj se bataljon borio rame uz rame s jugoslovenskim 
partizanima i bio je sastavljen od bivših talijanskih vojnika svih rodova oružja.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Hej komandire, kako si?</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Bio 
je to Vinko, &quot;doktor&quot; bataljona. Dobar momak, jedan od retkih 
Jugoslovena u bataljonu &quot;Garibaldi&quot;. Prozvali su ga &quot;doktor&quot; 
zato što je kao student veterine jedini umeo razlikovati aspirin od sredstava 
za čišćenje.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Zdravo, Vinko. Kako ste vi tamo? Odavno nas nisi posetio.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Šta ćeš! U ovo doba bataljon se ne odmara ...<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Pa ipak je manje aktivan od nas!<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Pa, u redu! Neka bude. Ali ja idem na tečaj u divizijsku bolnicu i pokušavam 
da štogod utuvim. U medicinu se mnogo ne razumem, znaš.<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Da, znam, ali zato imaš mnogo dobre volje. A ako i ne znaš mnogo, znaš ipak 
mnogo više nego svi mi zajedno ...<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Kako su momci?<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Dobro. Onaj akutni period nostalgije za Italijom već je prošao, a i ne gine se 
tako mnogo. Zima je, eto, već pri kraju i više nema opasnosti od smrzavanja. U 
komandi su se brinuli da se ove zime ne posmrzavamo i pored svih pokreta.<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Ali kaži mi, Vinko, šta, u stvari, znači ta reč &quot;pokret&quot;?<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Njeno pravo značenje je kretanje bilo u fizičkom, političkom, književnom, 
filozofskom ili drugom delovanju, kao što je, na primer, umetnički pokret i 
tako dalje. Za nas partizane znači poći napred s mesta na krm smo zastali ... 
Kako da ti kažem, katkad ta reč znači ... i bežati. A zatim ...<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Da, znam. To znači hodati po dvadeset i sedam sati, kao ono u decembru, znači 
prevrnuti kazane s gotovim ručkom da te kao budalu ne zakači zrno... To si naučio 
od mene.<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Šta je, komandiru? Vidim da si danas pesimistički raspoložen. Nešto nije u 
redu!? — upitao je Vinko.<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Ne obraćaj na to pažnju, Vinko. To se svakome dešava, zar ne? Reci mi radije 
koji je pravi cilj tvoje posete.<o:p>
</o:p>
</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Pa, eto: iz aviona su nam saveznici bacili ampule seruma protiv tetanusa i 
trebalo bi vakcinisati sve odreda. Došao sam da s tobom utanačim kad i kako ćemo 
izvesti ovu &quot;operaciju&quot;.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
kući u kojoj je bila smeštena komanda čete, jednoj od retko neoštećenih u 
seocetu, sve je bilo spremno za početak vakcinacije protiv tetanusa. Upaljena 
vatra, lonci s ključalom vodom puni igala i špriceva, kutije sa ampulama 
seruma, alkoholom itd. U praznoj, velikoj sobi, koja je zauzimala čitavo 
prizemlje, uz jedan zid je bila prostrta slama prekrivena vojničkim ćebadima: 
to su bili &quot;kreveti&quot; članova komande. Sem toga, tu su se nalazili 
jedan veliki sto, nekoliko klupa i ognjište u jednom uglu. Život je normalno 
tekao u kuhinji, dnevnoj i spavaćoj sobi, ali sada su njeni 
&quot;zakoniti&quot; stanovnici bili poslati na spavanje na tavan, među klipove 
kukuruza, sa svim onim što su imali.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Pokrivačima, 
odećom, krevetskim rubljem</span><span lang="SR-CYR" style="font-size:9.0pt;font-family:&quot;Times New Roman&quot;;mso-fareast-language:
SR-CYR" class="Bodytext9pt6"> i</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5"> 
drugim etvarima napunili su sanduke.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Vlasnica 
kuće, jedna siromašna udovica, celoga dana se vrzmala oko ognjišta i s 
vremena na vreme ponudila bi partizanima poneki dobar, pečen krompir, prženo 
parče hleba natrljanog belim lukom, klip kukuruza. Sve su to bile poslastice. 
Toga dana, kada je videla da se vrše velike pripreme, kada je videla 
&quot;doktora&quot;, bolničare, gorela je od radoznalosti da sazna šta to 
partizani spremaju. Ali već je bila navikla da ne zapitkuje. Zato je davala 
srcu odušku razgovarajući s ćerkom Danicom,</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Danica! 
O njoj je sanjala čitava četa i zbog nje bila uzbuđena. Bila je to kršna 
seljanka, gotovo devojčica, nimalo ružna, prostodušna, dobra, na svoj način 
otmena. To je, možda, bila prva žena, zaista žena, koju su naši vojnici u 
neposrednoj blizini videli posle 8. septembra. Ranije bi im se retko pružila 
prilika da stanu u kakvom selu. A onda, to su većinom bila muslimanska sela (u 
njima su žene zatvorene u kući). Zato je bilo razumljivo što su se svi 
uznemirili zbog Danice, počev od komandira pa do poslednjeg vojnika. Ali svi su 
znali naredbu: žene ne postoje! Koga bi uhvatili u prestupu, slabost bi platio 
životom.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Činjenica 
da se Danica spremala da s majkom prisustvuje vakcinisanju bila je malo 
neprijatna komandiru. Više bi voleo da je pošla na pašu, kao prethodnih dana. 
Ali nije imao hrabrosti da joj to kaže, a nije mogao ni da joj to zapovedi, jer 
je poštovanje civila bilo za partizane svetinja.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">I 
tako poče vakcinisanje. Jedan po jedan sa komandirom na čelu vojnici su 
ulazili u sobu, svlačili se do pojasa i stupali pred &quot;doktora&quot;. Vinko 
je neumoljivo zabadao iglu u grudi svakom vojniku, dok su ga dve žene radoznalo 
posmatrale. Pa i komandir čete kad je ispunio svoju dužnost uzeo je da 
posmatra kako se drže njegovi ljudi. Bilo je zanimljivo videti kako je svako od 
njih na različit način podneo ovu &quot;operaciju&quot;: poneko bi okretao 
glavu da ne vidi iglu, poneko je zapanjen posmatrao kako mu prodire u meso, 
poneko bi čak prebledeo. Sve reakcije su se ogledale na licu ljudi. I nije se 
moglo reći da su se hrabri i u ovom slučaju hrabro držali.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Vinko — upita odjednom komandir — jesu li, zaizsta, uopešne ove injekcije?<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
O, da! Mnogo. Primaju ih svi vojnici, ali mi ih, na žalost, dosad nismo imali. 
Ja smatram da bi svaka vakcinacija morala da bude obavezna za sve. I u vreme 
mira. Tako bi se izbegle mnoge boleštine. A ti, majko — reče obraćajući se 
srpski domaćici — znaš li šta mi ovo radimo?<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Ne znam, sinko. Ali verujem da je to nešto dobro, jer vidim da svima to činite.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Znaš li, bako, šta je to tetanus?<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Kako da ne. Nevenkin sin iz ove kuće preko puta imao je tri godine kad se ubio 
na ekser i umro od tetanusa. Tako su kazali u bolnici.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
E, vidiš, a kad primiš ovu injekciju, ne možeš se razboleti od tetanusa, pa 
ni kad se ubodeš.<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Istina?<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Istina, majko. Hoćeš da i tebi damo jednu injekciju.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Vinko 
se nije šalio kad je ovo upitao. Štaviše, cilj mu je bio da ubedi i civile da 
se vakcinišu. Tim pre što je ampula bilo napretek.— Šališ se sa mnom, 
doktore!<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Časna reč, govorim ti najozbiljnije, majko. Hoćeš li?<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Ne, ne, sinko. Šta će to meni sada? Ja sam već stara. Ali Danica bi mogla da 
primi taj lek. Ona mora da se čuva bolesti. Još je mlada.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ono 
nekoliko prisutnih vojnika (sada je vakcinisanje bilo pri kraju) upreše poglede 
u Danicu. Ona je stajala pored ognjišta i prela. Na sebi je imala prostu suknju 
od grubog sukna, dugačku i ovčji kožuh. Kad je opazila da je svi posmatraju, 
porumenela je i oborila pogled. Zatim poče pogledom da preklinje majku.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Hajde, Danice, hajde! Čula si kako doktor kaže da je to dobro.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Moram li, majko?<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Da, kćeri. To je za tvoje dobro.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Tada 
Danica ustade, odloži preslicu na stolicu i priđe Vinku, koji se zaposlio oko 
svojih ampula. Kad shvati da je &quot;doktor&quot; sve pripremio, sasvim 
prirodno, ne stideći se ni najmanje, skide kožuh koji joj skliznu niz ruke. 
Ispod kožuha je bila naga.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Komandir 
i vojnici razrogačiše oči i odjednom porumeneše, a Vinko je sa špricem u 
rukama očevidno prebledeo. Ali niko nije imao hrabrosti da gleda taj rascvetani 
cvet, pošto su svi shvatili da se devojka tako spremno svukla zato što je bila 
naivna, a ne zato što je</span><span lang="SR-CYR" style="font-size:10.0pt;font-family:&quot;Times New Roman&quot;;mso-fareast-language:
SR-CYR" class="Bodytext10pt6"> bila</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5"> 
bezočna. Komandir se okrenu i vojnici iziđoše. Samo je Vinko morao da gleda 
devojčinu golotinju, a posle toga svi su popili po čašicu šljivovice, da bi 
im krv ponovo prostrujila u venama.</span></p>
<p class="MsoNormal" align="right" style="text-align:right"><span style="mso-fareast-language:
SR-CYR">Đuzepe MARAS</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_134.htm"><b>Prethodni dokument</b></a></TD>
<TD><a href="27_136.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
