<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_141.htm"><b>Prethodni dokument</b></a></TD>
<TD><a href="27_143.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading151" align="center" style="margin-top:0mm;margin-right:0mm;
margin-bottom:0mm;margin-left:78.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark136"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Footnote5">BOMBAŠKA 
NO</span></a><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Footnote5">Ć</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:26.0pt;font-family:&quot;Times New Roman&quot;;mso-fareast-language:
SR-CYR" class="Footnote6">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Negdje 
u julu 1944. godine prešao je bataljon cestu kod sela Jabuke. Prva četa je 
odmah nakon prelaska komunikacije Pljevlja—Prijepolje ostala u selu Obardama. 
Jabuku su danju kontrolisali Nijemci, a noću su u jako uporište izgrađeno duž 
sela i ceste ostajali samo četnici. U više mahova protivnik je pokušavao da 
nas odbaci od ovog rejona, ali mu to nije pošlo za rukom. Četnici su zvali i 
na pregovore. Pošao je naš komandant, Vojo Abramović. Sastao se s četničkim 
komandantom, nekim majorom bivše vojske, ali od toga nikakve koristi nije bilo. 
Četnici su tražili da se ne napadaju njihovi položaji na Jabuci, zbog 
Nijemaca, s tim da ni oni nas ne napadaju. Na rastanku im je naš komandant 
rekao da ćemo ih napadati svuda i na svakom mjestu dok zemlja ne bude slobodna, 
pa je dodao — nek nas čekaju naveče. I doista ih nije prevario. Napali smo 
ih te večeri. Ostavili su pripremljenu večeru i nadali se u bjekstvo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Jednog 
jutra, u samu zoru, neprijatelj je izvršio snažan napad na naše položaje. 
Borba je trajala čitav dan, dolazilo je i do borbe prsa u prsa. Neprijatelj je 
odbačen istočno od sela Obarda, gdje je i zanoćio na jednom planinskom 
masivu. Prva četa je dobila zadatak da ispita da li je neprijatelj zaista odlučio 
da zadrži ove položaje ili se, kada je nastupila noć, povukao na polazne položaje.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Noć 
je bila tako tamna da smo se, kada smo zašli u borovu šumu, morali držati 
jedan drugom za opasače da se kolona ne bi prekinula. Dozivanje je bilo strogo 
zabranjeno. Na nepoznatom terenu, u gustoj šumi, po mraku, četa je skrenula s 
pravca i pošla previše udesno. Morala se vratiti odakle je i pošla. Uzela je 
vodiča, koji nas je poveo do ivice šume, ispred položaja koji je trebalo da 
ispitamo. Na ivici šume komandir je zatražio četvoricu boraca koji će 
ispitati kosu ispred nas. Grupu su sačinjavali: Stevo Plamenac, Dušan Vujasin, 
Slobo Jovović — ako se još dobro sećam imena — i ja. Ako neprijatelj bude 
tamo, treba ga zasuti bombama. Ako ne naiđemo na jačeg </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Footnote4">neprijatelja, 
nastojati da položaj zadržimo do</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="FootnoteItalic1"> 
dola</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Footnote4">ska čete.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Kada 
smo došli u podnožje kose krenuli smo, jedan pored drugog, oprezno ka vrhu, držeći 
u rukama bombe. Tako sve do vrha. Nijesmo primijetili. neprijatelja, a ni on 
nas, iako je bio tu. Odlučismo da ispitamo i lijevu stranu ove kose, koja je 
imala sedlast oblik. Prilazili smo lijevom dijelu ne onuda kuda smo došli, već 
uvalom koja je dijelila kosu. Spustili smo se u uvalu. Kad se počesmo penjati 
ka vrhu, okliznuh se i prilično ugruvah. Sjeo sam, a ostali pošli naprijed. 
Krenuo sam za njima, ali sam opet ubrzo morao sjesti. Nije se vidjelo ništa, pa 
sam pipajući rukom oko sebe potražio pogodno mjesto gdje bih sjeo. Napipao sam 
neki kamen. Kako sam na njega sjeo, osjetio sam da nije ravan, pa sam rukom počeo 
da pipam okolo. Tada se desilo nešto neviđeno: napipao sam cijev šarca. 
Iznenadih se, ali se odmah i pribrah. Reših da ga otmem. Jednom rukom sam 
dohvatio cijev šarca, a drugom pipao niz njega. Napipao sam neki prekrivač, 
vjerovatno šatorsko krilo. Polako sam počeo vući šarac k sebi, ali nijesam 
uspio. Nisam znao da je kroz kaiše jedan od neprijateljevih vojnika provukao 
nogu i tako spavao. Tako sam, valjda, povukao i tog vojnika. On je istog časa 
tako jako jeknuo da je probudio ostale. Tada sam čuo kako jedan od njih na 
albanskom jeziku viče i psuje: &quot;Bombe, ćišam ti nane&quot;. Shvatio sam 
da je to mitraljesko gnezdo, ispustio sam cev šarca, legao iza kamena, 
aktivirao bombu i samo je prebacio na njih. U tom trenutku sam čuo i Plamenca, 
bio je od mene na otprilike dvadesetak metara, gdje kaže:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Ovdje ima nekoga. Ja sam nagazio na nekoga.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">On 
je, u stvari, zašao u njihovu glavninu, koja je spavala. A mrak je bio gust. 
Oba ova slučaja odigrala su se vrlo brzo, i kada je eksplodirala moja bomba, u 
isti mah čulo ih se još nekoliko. Nastala je zaglušujuća vatra. Prevladale 
su bombe. Plamenac je poginuo. Kasnije smo vidjeli: imao je tri metka u grudnom 
košu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Neprijatelj, 
iznenađen na spavanju, nadao se u bjekstvo. Njegovi vojnici koji su pošli u 
pravcu suprotnom od nas strmoglavili su se niz jednu stijenu, gdje su našli 
smrt.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Bio 
sam odsječen od drugova. Da ih zovem nisam smio; to bi značilo pokazati 
neprijatelju metu u koju će pucati. Prema vatri i trci, ocijenio sam da je 
ovdje prilično neprijateljevih vojnika. Kako sam se nalazio na grebenu kose, 
nastojao sam da se povučem unazad, prema onoj uvali. Pretpostavljao sam da tamo 
mogu naići i ostali drugovi ili da ću ih odatle, prema nebu, lakše uočiti. 
Koraknuo sam unazad, našao se u nekoj smreki, upleo se i pao preko nje na 
kamenje. Ustao sam i pošao. Poslije nekoliko koraka čuo sam kako neko šapatom 
zove da idem k njemu. Šapuće:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Idi k meni, idi k meni.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Pomislio 
sam da je neki od mojih drugova</span><span lang="SR-CYR" style="font-size:10.0pt;font-family:&quot;Times New Roman&quot;;mso-fareast-language:
SR-CYR" class="Bodytext10pt6"> i</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5"> 
pošao sam prema glasu. Nijesam u mraku mogao vidjeti onog što zove, pa sam i 
ja šapatom pitao:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">— 
Ko me zove?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ponovih 
to nekoliko puta, dok odjednom osjetih da me neko snažno zgrabio. Pitam ko je 
to, ali on ništa ne odgovara, već poče da me vuče. Teren je bio takav da mu 
to nije odmah pošlo za rukom. Otimao sam se kako bih se oslobodio toliko da 
mogu upotrebiti oružje. U tom rvanju on mi zgrabi pušku koju sam držao u 
desnoj ruci i pokuša da je povuče. Ja sam, čim sam osjetio da je dohvatio za 
pušku, posegao za njom i lijevom rukom. Ali tada se desilo nešto što mi je 
nenadno pomoglo da se riješim nepoznatog suparnika. Kaiš od puške mi se nađe 
između tijela i ruke tako da se rukom uhvatih za opasač, Hitro sam se desnom 
latio za nož i u času kada me je nepoznati ponovo povukao k sebi, zario mu ga 
negdje u grudi. On jeknu i odmah se stropošta. Bio sam slobodan, ali toliko 
umoran da sam sjeo tu, da se malo odmorim.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ovu 
gužvu je čuo Vido Vujović, koji je išao da nam saopšti da se vratimo u 
sastav čete. Naišao je na mene, pa smo pošli prema četi, oprezno i na 
rastojanju. Kada sam došao na ivicu šume, umjesto u četi, ponovo sam se našao 
među neprijateljevim vojnicima. Osluškivao sam i čuo kako šapuću čas 
&quot;curik&quot;, a čas &quot;forverc&quot;, stalno prolazeći pored mene. Bio 
sam zastao iza nekog oborenog drveta. Opipao sam debele naslage lišća. U 
stvari, to je bio potok, a njegovom suprotnom stranom vodio je put kojim su 
neprijateljevi vojnici prolazili. Odlučio sam da tu sačekam zoru, koja nije 
bila daleko. Za svaki slučaj, u lišću sam iskopao dovoljno prostora da se u 
njega zatrpam ako bude potrebe.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
zoru je prestalo prolaženje pored mene i kada se razdanilo mogao sam vidjeti da 
oko mene nema neprijateljevih vojnika. Izašao sam na njihov put i pošao. Nisam 
dugo išao, kada s lijeve strane ugledah kolibu. Oprezno sam se primakao šumi. 
Pred njom su bili naši borci. Pošao sam k njima. Tu sam našao komandanta 
bataljona, koji mi je rekao da je pratio borbu i da je vatra bila vrlo jaka.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Neprijatelj se povukao desno od 
ovih položaja.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Tog jutra sahranjen je Stevo 
Plamenac.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:
SR-CYR" class="Bodytext4Spacing2pt">Vladimir SRZENTIĆ</span><span lang="RU" style="mso-ansi-language:
RU"><o:p>
</o:p>
</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_141.htm"><b>Prethodni dokument</b></a></TD>
<TD><a href="27_143.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
