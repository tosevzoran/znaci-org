<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_122.htm"><b>Prethodni dokument</b></a></TD>
<TD><a href="31_124.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">SA</span><span lang="DE" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="DE" style="font-size:10.0pt;mso-bidi-font-size:
11.0pt;mso-ansi-language:DE">RANJENICIMA</span><span lang="DE" style="font-size:10.0pt;mso-bidi-font-size:11.0pt;mso-ansi-language:HR"> 
</span><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">NA</span><span lang="DE" style="font-size:10.0pt;mso-bidi-font-size:
11.0pt;mso-ansi-language:HR"> </span><span lang="DE" style="font-size:
10.0pt;mso-bidi-font-size:11.0pt;mso-ansi-language:DE">JAHORINI</span><span lang="HR" style="font-size:10.0pt;mso-bidi-font-size:12.0pt;mso-ansi-language:
HR"><o:p>
</o:p>
</span></b></p>
<p class="MsoNormal" style="margin-top:6.0pt"><span lang="EN-GB">Bilo</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">to</span><span lang="EN-GB" style="mso-ansi-language:HR"> 
</span><span lang="EN-GB">posle</span><span lang="EN-GB" style="mso-ansi-language:HR"> 
</span><span lang="EN-GB">zadnjeg</span><span lang="EN-GB" style="mso-ansi-language:HR"> 
</span><span lang="EN-GB">proboja</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">bici</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="EN-GB" style="mso-ansi-language:HR"> 
</span><span lang="EN-GB">Sutjesci</span><span lang="HR" style="mso-ansi-language:HR">. 
</span><span lang="EN-GB">Putovali</span><span lang="EN-GB" style="mso-ansi-language:HR"> 
</span><span lang="EN-GB">smo</span><span lang="HR" style="mso-ansi-language:HR"> 
21. </span><span lang="EN-GB">7. 43. čitavu noć i osvanuli na Jahorini. Lepa 
je to planina. Izgledalo je da će biti vedro, da će biti lep dan, mada se tome 
nisam mnogo radovala, zbog aviona. Čujem: Odmor! Ali ne onaj kratki, već ćemo 
se duže odmarati.</span></p>
<p class="MsoNormal" style="text-indent:14.0pt;line-height:91%"><span lang="EN-GB">Od 
silnog umora ranjenici i bolesnici kao po nekoj komandi legoše. Neki, oni lakši, 
odmah zaspaše. Težim ranjenicima crvi smetaju. Nisu dugo previjani, ne zato što 
nismo mogli da ih previjemo već nismo imali sanitetskog materijala. Sve nam je 
zaplenio neprijatelj, zajedno s konjem, prilikom proboja kroz Sutjesku.</span></p>
<p class="MsoNormal" style="text-indent:14.0pt;line-height:91%"><span lang="DE" style="mso-ansi-language:DE">Boža 
Mitrović, referent brigadnog saniteta, reče mi da dolazi komandant brigade. 
Kad naiđe gleda smrknuto u ranjenike i kratko naređuje:<o:p>
</o:p>
</span></p>
<p class="MsoNormal" style="text-indent:14.0pt"><span lang="EN-GB">— Ranjenici 
se moraju previti u toku dvadeset i četiri časa!</span></p>
<p class="MsoNormal" style="line-height:91%"><span lang="EN-GB">Naređenje se 
mora izvršiti. Kao i u svakoj teškoj situaciji, stupa na snagu partizanska 
snalažljivost. Uprava saniteta određuje ekonoma brigadnog saniteta Mila Selića, 
mene i još jednog lakšeg ranjenika da pođemo u najbliže selo i nabavimo 
materijal za previjanje.</span></p>
<p class="MsoNormal"><span lang="EN-GB">Putovali smo oko dva sata do prvog 
jahorinskog sela. Na momente smo uživali u pitominama i vidicima, ali smo 
stalno mislili na zadatak. Najzad smo ugledali kuću pokrivenu crepom, što je 
bio znak da pripada nekom imućnom seljaku. Pozvali smo odbornika sela i 
objasnili mu o čemu se radi. Zajedno s njim ušli smo u kuću. </span><span lang="DE" style="mso-ansi-language:DE">Nastalo 
je ubeđivanje. Seljak se dugo odupirao, mada smo ga uveravali da su se kod 
ranjenih drugova rane ucrvljale. Izgovarao se da je platno koje tražimo 
namenjeno njegovoj kćeri za udaju.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Meni se kosa dizala od srdžbe. </span><span lang="EN-GB">Udaja, svadba, 
crvi, borba. </span><span lang="DE" style="mso-ansi-language:DE">Još ima ljudi 
koje ne pogađaju strahote rata! Odbornik je istog mišljenja kao i ja. </span><span lang="EN-GB">Povisuje 
glas, naređuje prosto domaćinu da da što tražimo. I dobijamo platno. Vraćajući 
se iz sela, nikako nisam mogla da izbrišem iz sećanja okrutno lice onog gazde. 
Njemu kao da još nije bila jasna veličina naše borbe i žrtve? lli je ogrezao 
u saradnji s neprijateljem?</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U sanitetu su nas radosno dočekali. </span><span lang="EN-GB">Odmah su 
prionule na posao spretne ruke bolničarki. Sofija, Dragica, Mira, Mika, Anđa, 
Bosa i Persa napravile su od tankog platna gazu, a od debelog zavoje. Radilo se 
sa pesmom, jer Boža je uvek govorio: &quot;Hoću, devojke, da čujem pesmu kad 
se previjaju ranjenici.&quot;</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sad je trebalo izvršiti sterilizaciju. Doboš nismo imali. Imali smo samo 
dve manje kante od masti. Ispraznili smo kućicu koja se nalazila na tome mestu. 
Soba je bila mala, ali, na sreću, imala je jedan mali šporet, što je tada 
bila retkost u bosanskim selima. Pod je bio od zemlje, ali su zidovi bili okrečeni. 
Oribali smo je dobro sa ključalom vodom. Uostalom, gde god smo se u selima 
odmarali svaku kuću bismo očistili pre nego što bi borci u nju ušli. To je 
bio jedan od metoda rada saniteta u brigadi i nepisani zakon pri smeštaju.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad je soba očišćena, ostala sam samo ja unutra. Šporet je bio dobro 
naložen. Kao aparat poslužila je jedna tepsija. Sobna temperatura je bila oko 
30'°. Ja u uniformi, a prozor zatvoren. U početku i ne osećajući da je 
pretoplo, predala sam se poslu. Slagala sam osušene komade gaze u kantu za mast 
i dobro je zatvorila. Sa čela mi je curio znoj. </span><span lang="EN-GB">U 
sobi gori vatra, a napolju sunce sija.</span></p>
<p class="MsoNormal" style="line-height:91%"><span lang="EN-GB">Najedanput — 
bombardovanje! Sva sam se posvetila radu i ne pada mi na pamet da bomba može u 
kuću da udari, koja se čitava trese. Neko mi govori kroz mali prozor da je 
poginula Dara Šćepanović, referent saniteta 2. bataljona, moja dobra 
drugarica, neobično hrabra. U ušima mi i dalje podsvesno sve nadjačava 
komandantova poruka: &quot;Ranjenici se moraju previti!&quot;</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nisam videla mrtvu Daru. Sahranili su je. Poslednji put smo se u prolazu 
videle dan ranije. Razgovarale smo da li će se probiti 3. (sandžačka) 
proleterska brigada. Nikakvih vesti o njoj nije bilo. </span><span lang="EN-GB">Tamo 
su nam bili najdraži drugovi i drugarice.</span></p>
<p class="MsoNormal" style="line-height:91%"><span lang="EN-GB">Predveče se začula 
pesma ranjenika: o Krajini, Drvaru i Petrovcu. Crva nema više u njihovim 
ranama. </span><span lang="DE" style="mso-ansi-language:DE">Boža raportira:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Druže komandante, zadatak je izvršen! Ranjenici su previjeni.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">A ja sam 
mislila na Daru...<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Dušanka DAMJANOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_122.htm"><b>Prethodni dokument</b></a></TD>
<TD><a href="31_124.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

