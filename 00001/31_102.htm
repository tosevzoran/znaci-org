<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_101.htm"><b>Prethodni dokument</b></a></TD>
<TD><a href="31_103.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">I KOMANDANT BRIGADE JE JURIŠAO SA GRUPOM BORACA</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:14.0pt;text-indent:19.0pt"><span lang="DE" style="mso-ansi-language:DE">11. 
jun 1943. godine.<o:p>
</o:p>
</span></p>
<p class="MsoNormal" style="margin-top:1.0pt;text-indent:19.0pt;line-height:91%"><span lang="DE" style="mso-ansi-language:DE">Probijajući 
se iz Zelengore, u toku bitke na Sutjesci razbili smo Nemce i legionare na položajima 
na Visu i produžili napredovanje.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">12. 
juna u zoru bataljoni 3. krajiške brigade napali su neprijatelja na Govzi i s. 
Zagaj. Žestoka borba vođena je ceo dan. Nemci i legionari, trpeći velike 
gubitke, činili su krajnje napore da se po svaku cenu održe na ovim položajima. 
Oni su masovno upotrebljavali artiljeriju, a podržavala ih je i avijacija. 
Avioni su po ceo dan &quot;visili&quot; nad našim glavama. Privukli su i 
tenkove, pa su nas prosto obasipali granatama sa ceste Foča — Kalinovik. Položaji 
su više puta u toku dana prelazili iz ruku u ruke. Gubici su rasli i kod nas i 
kod neprijatelja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">13. juna pripremili smo se da neprijatelju zadamo poslednji udarac, da ga 
uništimo ili bar proteramo. Računali smo, ako neprijatelja napadnemo u ranim 
jutarnjim časovima, sa jakom koncentričnom vatrom, da ćemo ga čak i 
iznenaditi, a iznenađenje je uvek dobar deo uspeha za napadača. Međutim, 
neprijatelj je nama priredio iznenađenje. U ranim jutarnjim časovima, tek što 
smo počeli formirati napadne kolone i grupe, doletela je neprijateljska 
avijacija. Naizmenično su se ređale eskadrile &quot;štuka&quot; i posle jednočasovnog 
jakog bombardovanja jedinice 3. bataljona su bile pomalo rastrojene. Samo u 2. 
četi poginulo je 6 drugova, a 1 drugarica je ranjena.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Nemci i 
legionari su nas napali s leđa. U gustoj šumi, izrovanoj avionskim bombama, 
otpočela je ogorčena borba. Borci su se hvatali ukoštac sa neprijateljem, 
koji je u prvom sudaru bio razbijen. Zatim su nastala pojedinačna obračunav</span><span lang="EN-GB" style="mso-bidi-font-size:9.0pt">anja 
po šumi, sa razbijenim grupama i pojedincima. </span><span lang="DE" style="mso-bidi-font-size:9.0pt;mso-ansi-language:
DE">Iznenadno, u 2. četi se pojavio komandant brigade, Nikola Karanović.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Krnjeušani, 
kakva je situacija? — iznenadio nas je pitanjem komandant. Njegov glas i 
prisustvo među nama, koliko nas je iznenadilo, još više je obradovalo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Na 
komandantovo pitanje odgovorili smo da su nas Nemci napali iznenada, s leđa, 
ali smo ih razbili i sada ih lovimo po šumi.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Imate li 
žrtava i gde se nalazi komandant bataljona Trikić? — sledilo je drugo 
pitanje komandanta brigade.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Poginuo 
nam je komandir čete i još 5 drugova, a jedna drugarica je ranjena — 
odgovorili smo. Za komandanta bataljona rekli smo da je pre početka borbe bio u 
3. četi i da sada nemamo vezu s njim.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— To je već 
četvrti komandir koji u streljačkom stroju gine u Krnjeuškoj četi — više 
za sebe i vrlo zabrinuto reče komandant brigade ...<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Dok gledam 
njegovo zabrinuto lice i sam razmišljam o poginulim komandirima 2. čete. Sećanja 
se munjevito smenjuju i zadržavaju na Nikoli Vranješu, četvrtom komandiru, 
koji pogibe eto tu, pred našim očima, sada ovog časa. </span><span lang="EN-GB">Teško 
to shvatiti. Teško je pomiriti se sa surovom činjenicom da hrabrog komandira, 
neustrašivog borca i omiljenog druga komuniste nema više među nama! Pre par 
trenutaka, mi smo, vođeni i hrabreni njegovim glasom na juriš, sledili ga žureći 
da ga stignemo i dodamo po koju bombu, jer je uživao da sam baca bombe na 
neprijatelja. Sada se moramo rastati od njega i čuvati samo sećanja.<a style="mso-footnote-id:ftn1" href="#_ftn1" name="_ftnref1" title><span style="mso-special-character:
footnote" class="MsoFootnoteReference">[1]</span></a></span></p>
<p class="MsoNormal"><span lang="EN-GB">Pored komandira čete Vranješa, u ovoj 
borbi su izginuli: Kupar Mijo iz sela Skakavac; Jeličić Sime Dušan iz sela 
Vravina; Radaković Dane Đuro iz sela Vranovina; Santrač Vid iz sela Krnjeuša; 
Simić Petar iz sela Bare; ranjena je bolničarka Grbić Cveta iz sela G. Rodić, 
Bos. Krupa. Pored tih gubitaka 2. čete, 3. bataljon je u celini pretrpeo znatne 
bitke, a ranjen je i komandant bataljona Savo Trikić.</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Neka komandir 1. voda preuzme dužnost komandira čete, a 15 boraca sa 3 puškomitraljeza, 
pravac za mnom — čuh komandu druga Karanovića.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Najbliži 
njemu bili su 2. i 3. vod. Bez pojedinačnog odabiranja, brzo smo se postrojili 
nas 15. </span><span lang="DE" style="mso-ansi-language:DE">Pošli su 
mitraljesci Kerkez Stanko, Uzelac Ilija i ja. </span><span lang="EN-GB">Krenuli 
smo za komandantom, a on nas je upozorio na tišinu i opreznost u kretanju.</span></p>
<p class="MsoNormal" style="text-indent:18.0pt;line-height:91%"><span lang="EN-GB">— 
Ukoliko naiđemo, a naićićemo sigurno, na manje grupe razbijenog neprijatelja, 
bez zastoja ga likvidirajte i dalje za mnom — šapatom nas upozorava komandant 
brigade.</span></p>
<p class="MsoNormal" style="line-height:91%"><span lang="EN-GB">Nastavili smo 
kretanje za njim i za trenutak se osetili zbunjeni. Vraćamo se u suprotnom 
pravcu, nazad, prema položaju brda Vis, na kome smo juče vodili ogorčene 
borbe i razbili neprijatelja. Svoja čuđenja i razmišljanja smo tek, po izvršenom 
zadatku, saopštavali jedan drugom. Uz put smo naleteli na dve tri manje grupice 
Nemaca koje su se šunjale po šumarcima i zverale unaokolo. Medutim, naše oko 
je bilo hitrije, a njihovi &quot;šarci&quot; u našim rukama pre su 
&quot;progovarali&quot;. </span><span lang="DE" style="mso-ansi-language:DE">Baš 
onako kako je rekao komandant: &quot;Iz pokreta, i bez zastoja&quot;. Njihovo 
oružje smo ostavljali s njima zajedno, jer nismo mogli da ga nosimo. Negde pri 
kraju ovog našeg marša, kao da je iz zemlje iznikla, ulete među nas poveća 
grupa legionara. Obostrano iznenađeni, gledamo se. Niko ni reči! Ovaj put su 
oni bili brži, baciše oružje i podigoše ruke. Nas trojica mitraljezaca, bez 
dogovora, ali u isti mah, opet izvršismo komandantovu naredbu: &quot;Bez 
zastoja i iz pokreta&quot;.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zadihani i oznojeni, sledeći komandanta, konačno stigosmo u podnožje brda 
Vis. Zastanak je trajao par sekundi. Toliko, koliko nam je komandant rukom i 
pokretima glave pokazivao na leševe Nemaca i legionara koji su izginuli u jučerašnjim 
borbama. Visili su po drveću i stenama kao kruške koje ne otpadaju ni posle 
udara groma u stablo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Baš kao slonovo groblje — reče komandant i dodade: &quot;Pošto im se baš 
ovde gine, tu ćemo ih sačekati. &quot;<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zatim pokaza rukom na jedan prevoj, gde da zauzmemo položaj. Rasporedili 
smo se na prevoju, pored šumskog puta i na rastojanju 10—15 metara borac do 
borca zauzeli položaj iza stena. Po jedan puškomitraljez je postavljen na 
krila, s pored trećeg, u centru, zauzeo je položaj sam komandant brigade, iza 
podebljeg stabla.<o:p>
</o:p>
</span></p>
<p class="MsoNormal"><span lang="EN-GB">Nismo dugo čekali i opet smo bili brži. 
Kada je poveća kolona Nemaca, možda do jedne čete, ušla u naš fokus, na 
znak srednjeg mitraljeza osuli smo plotun. Zatim su poletele ručne bombe, pa 
opet rafali mitraljeza i plotuni pušaka. Švabe su, sa urlicima pobesnelih i 
ranjenih zveri, padale kao snoplje. Kada smo ih ošamutili i skoro prepolovili, 
ostatak se povukao u haosu i metežu nazad. Kada su ocenili da smo brojno mali, 
pokušavali su sa protivnapadima, ali nijedan nije uspeo da prođe u našem 
pravcu.</span></p>
<p class="MsoNormal"><span lang="EN-GB">Pred mrak Švabe su se povukle i naša 
grupa je posle uspešno izvršenog zadatka krenula u pravcu naših jedinica. U 
ovoj borbi nismo brojali neprijateljske gubitke, a oni nisu ili mali. Na našoj 
strani poginuo je hrabri mitraljezac Uzelac Vida Ilija, rodom iz sela Rašinovac, 
a ja sam bio lakše ranjen u ruku.</span></p>
<p class="MsoNormal"><span lang="DE" style="mso-ansi-language:DE">Tek po 
povratku sa ovog zadatka, jasna mi je bila zamisao komandanta brigade. Primetio 
je ovu nemačku jedinicu, a znao je situaciju kod 3. bataljona. Odlučio je da 
sa manjom grupom boraca sačeka i razbije ovu nemačku jedinicu i ne dozvoli joj 
da s leđa napadne naš bataljon, u okršajima koje je već vodio.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Po završetku 
ovog napornog dana naneli smo neprijatelju osetne gubitke. I mi smo imali znatne 
žrtve. Krenuli smo noću na sever i izjutra 14. juna prešli kod sela Rataja 
komunikaciju Foča — Kalinovik.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Milenko STUPAR</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoNormal" style="margin-top:7.0pt;text-indent:8.0pt"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" lang="EN-GB" class="MsoFootnoteReference">[1]</span></a><span lang="EN-GB"> 
    </span><span lang="EN-GB" style="font-size:10.0pt">Nikola Vranješ još od 
    1941. godine, pošto se isticao svojom hrabrošću u prvim ustaničkim 
    borbama, postao je komandir voda. Istakao se u niz borbi, pa i u ovoj današnjoj, 
    u kojoj je život položio. Često smo ga mi, njegovi borci, upozoravali, da 
    mu nije mesto u svakom jurišu među bombašima, a on se branio da mu 
    osnovni cilj da svaki zadatak četa izvrši sa što manje gubitaka.<o:p>
    </o:p>
    </span></p>
    <p class="MsoFootnoteText"><span lang="EN-GB">&nbsp;<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_101.htm"><b>Prethodni dokument</b></a></TD>
<TD><a href="31_103.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

