<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_47.htm"><b>Prethodni dokument</b></a></TD>
<TD><a href="31_49.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">SA MITRALJESCEM VIČUROM KOD SELA BOJSKA</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:10.0pt;line-height:91%"><span lang="EN-GB">Vid 
Santrač je bio dobar drug i neustrašiv borac. Poštovali smo ga i voleli kao 
takvog — posluga na teškom mitraljezu i svi borci i starešine pratećeg voda 
3. bataljona. Zvali smo ga jednostavno Vićura. Od mitraljeza se nije odvajao od 
onog dana kada je Krnjeuška četa u oktobru 1941. godine zarobila ovo oružje u 
borbi za Ripač. </span><span lang="DE" style="mso-ansi-language:DE">Postao je, 
pored odličnog nišandžije i dobar instruktor za obuku. Ovaj posao obavljao je 
sa toliko volje i umešnosti da je obučio gotovo sve borce u četi da rukuju teškim 
mitraljezom. Uživao je veliko poverenje u borbi kod svih boraca i starešina 
bataljona.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bilo je gotovo sigurno da preko položaja na kome je Vićura sa svojim 
mitraljezom neprijatelj neće izvršiti prodor. To je dokazao u mnogim borbama: 
kod Bos. Novog u zimu 141/42. godine; kod Bos. Petrovca maja 1942; kod Bihaća, 
Jajca i Teslića krajem 1942. i početkom 1943. godine. To je hteo da dokaže i 
onoga februarskog dana 1943. kad je naš bataljon dobio zadatak da spreči 
prodor neprijatelja od Bugojna za Gornji Vakuf.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U borbenom rasporedu 3. bataljona, koji je zaposeo položaje ispred sela 
Bojska i G. Ričica, na desnoj obali Vrbasa, nalazio se i naš prateći vod. Svi 
smo zadatak shvatili ozbiljno i bili spremni da se založimo do maksimuma da 
bismo ga izvršili. Naš Vićura išao je dotle da nas je uveravao da 
neprijatelj ne može i ne sme nikako prodreti, govoreći: &quot;Sve što naiđe, 
ima da poravnamo sa zemljom!&quot; Da bi to mogao ostvariti, postavio je 
mitraljez na najpogodniji položaj, vodeći računa da ima dobro polje dejstva, 
ne poklanjajući potrebnu pažnju svojoj bezbednosti i nas posluge oko njega.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Borba je otpočela. 
Neprijatelj je uz podršku artiljerije i tenkova navaljivao na naše položaje. 
Mitraljezac Vićura je kosio rafalima po neprijateljskom streljačkom stroju. 
Odgovor neprijatelja na ovo bila je artiljerijska vatra. Oko nas su počele da 
padaju topovske granate. Nalazeći se van zaklona, pretila je opasnost da svakog 
trenutka budemo pogođeni. Predlagali smo Vićuri da promenimo položaj i nađemo 
zaklon To mu je savetovao i komandir 3. čete Dušan Ožegović, sa čijom sam 
četom bio na položaju.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Vićura nije 
znao za strah. Govorio je da nam ovo nije prvi put da nas gađa neprijateljska 
artiljerija. &quot;Ona nas ne može pogoditi, zato je dobro da na nas troši 
granate, a ne na druge naše borce&quot; — tvrdio je samouvereno. Medutim, 
neprijatelj je ovoga puta bio bolje sreće. Dok je Vićura držao obarač svog 
mitraljeza i slao rafale na neprijateljsku pešadiju, u njegovoj neposredno 
blizini eksplodirala je artiljerijska granata. Jedan pored drugog ostali su 
nepomično ležeći nišandžija i njegov mitraljez. Vićura je bio smrtno 
ranjen, i njegov mitraljez uništen. Prestalo je da kuca još jedno junačko 
srce borca naše revolucije, čijih se junačkih podviga mi njegovi drugovi sa 
zahvalnošću sećamo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Pogibija Vida Santrača Vićure teško nam je pala, baš kao i vest o 
pogibiji Dušana Ožegovića, komandira 3. čete koju je podržavao Vićura sa 
svojim mitraljezom. Toga dana, 21. februara 1943. god., izgubilo je živote još 
nekoliko drugva iz našeg bataljona. Bio je to tužan dan, iako smo u toku borbe 
naneli neprijatelju velike gubitke i odbili sve njegove juriše, ne dozvolivši 
mu da prodre prema Gornjem Vakufu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Zadatak je tog dana izvršen. Pred nama su bili novi zadaci, u kojima ćemo 
biti lišeni pomoći hrabrih i voljenih drugova kakvi su bili Ožegović i 
Santrač.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Đuro TUBIN</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_47.htm"><b>Prethodni dokument</b></a></TD>
<TD><a href="31_49.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

