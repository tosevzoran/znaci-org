<html>
<head>
<meta http-equiv="Content-Type" content="text/html; charset=utf-8">

<title>Nikola Milovanovic - DRAZA MIHAILOVIC</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Nikola Milovanovic - DRAZA MIHAILOVIC</b><br>


<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_73.htm"><b>Prethodni dokument</b></a></TD>
<TD><a href="11_75.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3><span lang="EN-GB">&quot;ALARM&quot; U LONDONU I VAŠINGTONU</span></h3>
<p class="MsoNormal" style="text-indent:10.0mm"><span lang="EN-GB">Posle 
rasturanja Centralnog nacionalnog komiteta i bekstva četničke Vrhovne komande 
u Bosnu, među onima koji su ostali na teritoriji Srbije bio je i sekretar CNK 
Đura Đurović. Posle izvesnog vremena, on je otišao četničkom komandantu 
Srbije, generalu Miroslavu Trifunoviću, koji se u to vreme nalazio u dolini 
Velike Morave. Ovaj ga je obavestio o situaciji i rekao mu da &quot;ima 
sposobnog čoveka koji je došao u vezu sa jednim ruskim oficirom, objasnio mu 
naš položaj u zemlji i našu gotovost da zajedno i s Rusima i s partizanima, 
ne mešajući se sa ovim poslednjim, vodimo borbu protiv okupatora&quot;. Ruski 
oficir je na to upitao Trifunovićevog emisara u čije ime on govori, a kad mu 
je ovaj rekao da govori u ime četničkog generala, Rus je sve pribeležio i 
kazao mu da je to lepo i da će izveštaj dostaviti višem starešini.<sup>1</sup></span></p>
<p class="MsoNormal" style="text-indent:10.0mm"><span lang="EN-GB">Trifunović 
je očekivao povoljne rezultate iz ovog susreta, jer je njegov čovek 
uspostavljenu vezu sa ruskim oficirom održavao i dalje.</span></p>
<p class="MsoNormal" style="text-indent:10.0mm"><span lang="EN-GB">U to vreme, 
sredinom oktobra, trupe Crvene armije već su duboko zašle na teritoriju Srbije 
i zajedno sa NOVJ počele izvođenje beogradske operacije.</span></p>
<p class="MsoNormal" style="text-indent:10.0mm"><span lang="EN-GB">Na osnovu 
naređenja generala Trifunovića, četnički komandant sreza levačkog uputio je 
početkom oktobra štabovima mesta sledeći raspis:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;S 
obzirom na nastalu situaciju, ima verovatnoće da će savezničke trupe bratske 
Rusije da prođu kroz naš srez, sa zadatkom da gone okupatora. To su regularne 
trupe, koje nemaju ništa protiv nas jer nas smatraju saveznicima.</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Stoga je neophodno 
potrebno da se iste sačekaju u najboljem redu i miru. Ne sme da se desi nijedan 
neželjeni incident. Ne sme da se čuje pucanj pušaka. Kazniće se smrću ko ma 
šta preduzme protiv njih. Vodite računa da Vam se ko od naših komunista ne 
uvuče i ne napravi kakvu svinjariju, da bi nas predstavili saveznicima — kako 
mi ratujemo protivu njih i da bi posle toga došla 'zakačka'.</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Skrenite pažnju učiteljima 
da moraju sa decom na čelu da dočekaju savezničke trupe ...&quot;<sup>2</sup></span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-ansi-language:DE">Sredinom oktobra, događaji koji su se razvijali u 
punom ratnom tempu, pod pritiskom sve bržeg napredovanja snaga NOV, definitivno 
su razbili Dražinu iluziju o &quot;ruskom savezništvu&quot; i eventualnim 
daljim kontaktima sa Crvenom armijom, koji su u početku bili dobri i 
prijateljski. Više ni Staljin takve kontakte nije želeo ni odobravao. </span><span lang="EN-GB" style="font-size:10.0pt">Igrati 
i dalje i na &quot;Dražinu kartu&quot;, to jest na &quot;toleranciju&quot; 
prema kralju i emigrantskoj vladi u Londonu, bilo bi i riskantno i nerazumno.</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt">Za 
vreme boravka četničke Vrhovne komande na planini Ozrenu, u selu Boljaniću, 
između 17. i 21. oktobra, živo se komentarisala vest dobijena iz Kruševca:</span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Grupa 
korpusa pukovnika Keserovića po zauzeću Kruševca i zarobljavanja svih Nemaca, 
oružja i municije, kao i motorizovanih sredstava, sačekuje rusko-partizanske 
snage sa vojničkim dostojanstvom. Dok se ovaj ceremonijal dešava na glavnom 
trgu kod spomenika, dotle drugi deo rusko-partizanskih snaga vrši opkoljavanje 
i razoružavanje njegovog ljudstva. Keserović uspeva da jedva spase glavu sa 
oko dve hiljade boraca.&quot;<sup>3</sup></span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Komentari 
ovoga događaja, u nedostatku opširnijih i objektivnijih informacija, bili su 
mnogobrojni i različiti. Međutim, evo o kakvom je Keserovićevom manevru reč.</span></p>
<p class="MsoNormal" style="text-indent:10.0mm"><span lang="EN-GB">Posle uspešnog 
forsiranja Dunava i Timoka, jedinice Crvene armije su razbile nemačke snage u 
pograničnoj zoni. U sadejstvu sa divizijama Četrnaestog korpusa NOVJ, brzim 
prodorom na zapad krenule su prema Velikoj Moravi. </span><span lang="DE" style="mso-ansi-language:DE">Desetog 
oktobra konačno je oslobođena istočna Srbija.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Izbijanjem Četrnaestog korpusa NOVJ i jedinica Crvene armije u dolinu 
Velike Morave, kao i uspešnim nastupanjem Prve armijske grupe NOVJ s juga i 
zapada ka Beogradu, okupatorskim snagama u okolini Niša i onima koje su se 
povlačile iz Grčke bilo je onemogućeno nastupanje prema Beogradu. Zbog toga 
je nemačka komanda bila prinuđema da od svojih razbijenih delova organizuje 
odbranu doline Ibra i da tim pravcem nastavi izvlačenje svojih snaga iz Grčke 
prema severu. U okviru ovoga plana ona je donela odluku da razbijene delove 
svojih jedinica kontroliše u oblasti Kraljeva i Čačka. Isto tako je odlučeno 
da se za zaštitu nemačkih delova koji beže prema Kraljevu koriste ostaci 
razbijenih četničkih jedinica, među kojima je bila i Rasinska grupa korpusa 
pod komandom potpukovnika Keserovića.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Koristeći se već oprobanom praksom, nemačka komanda u Kruševcu, 
neposredno pred svoje povlačenje ka Kraljevu, pozvala je svoga proverenog 
saradnika Keserovića i ponudila mu predaju grada.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Sutradan, Keserović se sa delovima četničkih jedinica, demonstrirajući 
tobožnju borbu sa manjim nemačkim grupama, iz Aleksandrovca prebacio u Kruševac, 
izigravajući &quot;oslobodioca grada&quot;.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Ovaj Keserovićev manevar ubrzo je osporio komandir odreda Srpske državne 
straže sreza temnićkog, koji je i četničkog komandanta Srbije, generala 
Trifunovića, izvestio 28. septembra:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;Prema dobivemm 
podacima, Nemci danas napuštaju Kruševac i predaju ga trupama pukovnika g. 
Keserovića. Danas posle podne čula se jaka artiljerijska paljba u pravcu Kruševca, 
a večeras oko 21 čas jaka mitraljeska vatra kod Stalaća i Mrzenice.&quot;<sup>4</sup></span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Međutim, kada su delovi Druge proleterske divizije NOVJ i Crvene armije pod 
komandom generala Minjajeva 14. oktobra zaista oslobodile Kruševac, saradnici 
okupatora, Keserović i njegovi četnici, našli su se u nezavidnoj situaciji. 
Oni su tada delimično razoružani, ali je Keseroviću ipak pošlo za rukom da 
se sa nekim svojim delovima, raspoređenim u okolini Kruševca, izvuče i 
pobegne prema Kraljevu.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Napredovanje NOV i Crvene armije ka zapadnoj Srbiji znatno je uznemirilo i 
majora Dragoslava Račića, koji je komandovao četničkim snagama u oblasti 
Kraljeva i Čačka. Da bi se izvukao iz situacije u koju ga je dovela četvorogodišnja 
saradnja sa okupatorima, on je 16. oktobra uputio radiogram komandantu Šumadijske 
grupe korpusa, majoru Dušanu Smiljaniću, u kome kaže:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;Nemce napadati na 
svakom koraku gde god se pojave. Ako Rusi napadnu Kraljevo, napadnite i vi bez 
obzira na žrtve. </span><span lang="EN-GB" style="font-size:10.0pt;mso-bidi-font-size:
8.0pt">Pripremite doček Rusa i za to odredite starešinu u jedinici. Čuvajte 
leđa od crvenih iz Šumadije. Naše trupe moraju zajedno sa Rusima ući u 
Kraljevo. Ako ma iz koga razloga budete prinuđeni na povlačenje, izvlačite se 
ka planini Čemerno. Mi ćemo svakako uzeti Čačak.&quot;<sup>5</sup></span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">Međutim, već 
17. oktobra, kada je saznao o slučaju Keserovića, Račić izdaje drukčiju 
direktivu četničkim komandantima:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Sovjetske 
trupe u svom nadiranju na teritoriju Jugoslavije priznale su za legalnu vlast 
Tita, dok su naše jedinice razoružavali ili ih prepuštali partizanima. Mi od 
Sovjeta ne možemo da očekujemo ništa osim neprijateljstva. Englezi i 
Amerikanci nadiru iz Grčke i sa obala Albanije. Moramo da se približimo njima, 
kako bi izbegli uništenje. Ne smemo dugo ostati na dosadašnjem prostoru, jer 
čim Beograd bude zauzet, glavni zadatak Titov biće da nas uništi. </span><span lang="DE" style="font-size:10.0pt;mso-bidi-font-size:8.0pt;mso-ansi-language:DE">Taj 
udarac moramo da izbegnemo.&quot;<sup> 8</sup></span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U daljem tekstu direktive Račić izlaže plan bekstva razbijenih četničkih 
jedinica zajedno sa nemačkim trupama, u Sandžak i Bosnu.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U međuvremenu, Đurović je zajedno sa Predragom Rakovićem, komandantom 
Drugog ravnogorskog korpusa, u okolini Čačka došao u vezu sa Rusima.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Oni su negde sredinom oktobra dobili iz Gornjeg Milanovca pismo &quot;bez štambilja&quot;, 
a sredina pečata je ličila na bugarskog lava. Zbog toga nisu bili sigurni da 
pismo dolazi od Rusa, utoliko pre što su se pronosili i glasovi da vojska koja 
se nalazila u Gornjem Milanovcu &quot;pre liči na bugarske partizane nego na 
Ruse&quot;.<sup>7</sup> U tom pismu, prema Đurovićevoj izjavi, stajalo je i 
sledeće:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;Ako hoćete da produžite 
borbu protiv Nemaca, odmah pošaljite pregovarače u G. Milanovac, koji će 
razgovarati sa pretstavnicima NOV. U suppotnom, bićete nasilno razoružani od 
Crvene armije i tretirani kao ratni zarobljenici.&quot;<sup>8</sup></span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;Ponudili su nam — 
kaže Đurović — i treću mogućnost: ako nećemo ni jedno ni drugo, a hoćemo 
da se borimo protiv Nemaca, da pošaljemo oficire za dogovor u Gornji Milanovac 
ili selo Brđane.&quot;</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Đurović i Raković su se međusobno pitali šta da rade. Pošto nisu bili 
sigurni da su to Rusi, nisu ni doneli nikakav zaključak.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;U međuvremenu — 
kaže dalje Đurović — stigao je izveštaj da dolaze dvojica crvenoarmejaca. 
Mi smo odmah po licu, govoru i uniformi videli da su to zaista Rusi. Otišli smo 
onda sa njima u Brđane, gde smo se sastali sa kapetanom Kjušinom, koji nas je 
predstavio potpukovniku Gadelšinu, komandantu puka, i potpukovniku Belovu, 
komesaru divizije,<sup>9</sup> koji su nam izašli u susret.&quot;&quot;'</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Prema izveštaju koji je Raković uputio Draži novembra 1944, dalje njihove 
veze sa komandantima trupa Crvene armije u okolini Čačka razvijale su se 
povoljno.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Međutim, ovde se radilo o sledećem: jedinice Crvene armije su u rejonu Mrčajevci 
— Preljina došle u dodir sa Rakovićevim četnicima. Ne usuđujući se da 
stupe u borbu protiv sovjetskih vojnika, a pritešnjeni bezizlaznom situacijom, 
Raković i njegovi četnici su, najzad, pristali da se angažuju protiv Nemaca 
prema Čačku. Ali ubrzo su Rusi promenili držanje prema Rakovićevim četnicima. 
Najpre je Belov saopštio kapetanu Čekoviću da će mu njegov ađutant, jedan 
major, predati instrukcije šta treba da radi, a zatim je prekinuo svaki 
razgovor s njim. Ađutant je rekao Čekoviću da Raković treba da se stavi pod 
komandu Mesića. Mesić je bio komandant Jugoslovenske brigade formirane u 
SSSR-u, koja se posle oslobođenja Kragujevca prebacila kod G. Milanovca.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Posle toga Raković je prekinuo kontakte s Rusima.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Dok su Đurović i Raković vodili pregovore sa pripadnicima Crvene armije, 
Mihailović je radiogramima, u toku druge polovine oktobra, izdavao potčinjenim 
komandantima sledeća uputstva:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;U slučaju dodira sa Rusima, na svaki način nastanite da ne dođe do 
konflikta. Izrazite gotovost za borbu protiv okupatora. Ni po koju cenu ne 
dozvolite razoružavanje naših ljudi, ni pod kakvim izgovorom. </span><span lang="EN-GB">Ipak 
sa Rusima se ophodite saveznički i prijateljski. Protiv naših partizana 
nastavite akciju... Situacija se ponovo okreće u našu korist.&quot;&quot;</span></p>
<p class="MsoNormal" style="text-indent:10.0mm"><span lang="EN-GB">A zatim:</span></p>
<p class="MsoNormal" style="text-indent:10.0mm"><span lang="EN-GB">&quot;Nastanite 
da što više ljudi prebacite preko Ibra. Vodite i dalje pregovore sa Rusima i 
odredite naše ljude koji će da stupe u vezu sa njima i da spasavaju naše 
ljude. </span><span lang="DE" style="mso-ansi-language:DE">Samo se čuvajte 
Rusa, ne verovati im... Ima izgleda da Rusi neće dublje prodirati i da će 
zaokrenuti front na sever. Prebacite se sa što više snaga preko Ibra na 
najpogodnijem mestu u pravcu Dragačeva ili Golije.&quot;<sup>12</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:9.0pt;mso-ansi-language:DE">Nekoliko dana kasnije:</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="EN-GB">&quot;Rusi se 
služe prevarom. Sa našim trupama prvo lepo postupaju, pa onda pokušavaju 
njihovo razoružavanje. Razoružavanje ne dozvoliti ni po koju cenu. Na slučaj 
nailaska ruskih trupa blagovremeno se uklonite, i to sve jedinice... </span><i><span lang="DE" style="mso-ansi-language:DE">&quot;&quot;</span></i><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:9.0pt;mso-ansi-language:DE">Krajem oktobra:</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Čuvajte se dobro Rusa. Osigurajte sebi pozadmu u pravcu Željine i Goča. 
Držite jedinice čvrsto u ruci. Ne dozvolite razoružavanje od strane Rusa. 
Javite situaciju. Šta je sa američkim poručnikom? Hitno izvestite. Naši drže 
Požegu, Arilje, Ivanjicu ...<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Imamo izveštaj da su Rusi u Kruševcu. Postupak Rusa je ovakav: prvo 
postupaju lepo i prijateljski a posle sve razoružavaju. </span><span lang="EN-GB">Tako 
se desilo i sa Radisavljevićem, ali je pobegao. Razoružavanje ne dozvoliti ni 
po koju cenu. Zato izbegavajte dodir sa Rusima i ukoliko je potrebno povucite se 
na zapad ka Ibru. Naša je težnja terenske povezanosti jugozapadne Srbije sa 
Sandžakom i Istočnom Bosnom. </span><span lang="DE" style="mso-ansi-language:DE">Kosovski 
korpus neka ostane na svom terenu.&quot;<sup>14</sup><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:9.0pt;mso-ansi-language:DE">U radiogramu upućenom 29. 
oktobra svim četničkim komandantima u Srbiji, Mihailović kaže:</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">&quot;Nigde ne dozvoliti da dođe do oružanog sukoba sa Rusima. Razviti što 
jaču propagandu na terenu u cilju pariranja anacionalne i partizanske 
propagande; isto tako i radi podizanja morala kod naših ljudi. Zbog Rusa, u 
propagandi ne napadati komunizam, već rad naših partizana. </span><span lang="EN-GB">Ruse 
svuda tretirati kao naše saveznike i prijatelje. Sa Rusima, ukoliko se dođe u 
dodir, apsolutno izbegavati svako politiziranje, jer nam to može naneti veliku 
štetu. Pred Rusima partizane ne nazivati komunistima, nego ološem, koji je 
sastavljen od Hrvata, Mađara, Nemaca itd.</span></p>
<p class="MsoNormal" style="text-indent:10.0mm"><span lang="EN-GB">Ukoliko dođe 
do toga, borbu sa partizanima tumačiti kao nacionalnu tragediju, a da svu nadu 
polažemo u Ruse, da oni reše ovo pitanje. Nemce uvek tretirati kao naše najveće 
neprijatelje. Nikakav teror nad narodom ne vršiti, nego se pojavljivati kao 
prijatelj i zaštitnik naroda. Narod uveriti u komunističke laži i u to da ćemo 
se mi uskoro pobedonoeno vratiti i da zato svakako pazi šta radi...&quot;&quot;</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:9.0pt">U 
drugoj polovini septembra 1944. Mihailovićevom eksponentu u Italiji, majoru 
Svetozaru Ciganoviću, pošlo je za rukom da pomoću jedne radio-stanice na 
aerodromu u Fođi uspostavi vezu sa četničkom Vrhovnom komandom. </span><span lang="DE" style="font-size:10.0pt;
mso-bidi-font-size:9.0pt;mso-ansi-language:DE">U tome mu je pomogao kapetan 
Mitko, šef poljskog Šestog biroa u Bariju. Njih dvojica su se sporazumeli da 
Mitko uspostavi radio-vezu sa Mihailovićem, od koga bi dobijao informacije o 
poljskim državljanima koje su nemački okupatori doterali u Jugoslaviju na 
prinudni rad, a kao protivuslugu — Ciganović bi mogao preko ove stanice da 
saobraća sa Dražom.</span><span lang="DE" style="font-size:10.0pt;mso-bidi-font-size:12.0pt;
mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Na ovaj način uspostavljena veza održavana je tajno sve do prve polovine 
decembra 1944. godine, kada su je engleske vojne vlasti otkrile i prekinule.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">Vezu sa Mihailovićem, preko ove poljske stanice, održavao je i Živko 
Topalović, bivši predsednik Socijalističke stranke, koga je Mihailović, kao 
svoga delegata, krajem maja 1944. poslao u Italiju.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U telegramu upućenom Mihailoviću 12. oktobra 1944, Topalović je javljao:<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;Morate pokušati da 
uspostavite vezu sa Rusima. Britanska i američka služba ne predviđaju 
iskrcavanje njihovih snaga na našoj obali. Na teritoriji okupiranoj od Rusa 
nastavite političko organizovanje naroda i savetujte mu da održava kontakt sa 
ruskom komandom.&quot;<sup>1</sup>'<sup>1</sup></span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U međuvremenu, Mihailovićeva situacija u zemlji iz dana u dan je postajala 
sve teža. Uzaludne su bile i sve ranije iluzije o nekom oslanjanju na Ruse i 
izvlačenju na taj način iz krize. Privremeni pregovori, pa čak i direktna 
saradnja, na osnovu potpisanih sporazuma, sa pojedinim komandama Crvene armije 
— nisu mogli da pred narodom rehabilituju četnike. U isto vreme, i 
rukovodioci jedinica NOVJ, kada su saznavali za ovakve kontakte jedinica Crvene 
armije sa četnicima, ukazivali su odgovarajućim štabovima Crvene armije na 
ulogu i položaj četnika i tražili da se izdajnici ne pomažu.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">U takvom košmaru, pritisnut držanjem kraljeve vlade u Londonu i stvarnošću 
u zemlji, Draža Mihailović se 18. oktobra, kada su već bile u toku borbe za 
oslobođenje Beograda, obratio Živku Topaloviću apelom za pomoć.<o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">&quot;Činimo sve što možemo 
da sačuvamo vojne jedinice i izvežbane nacionalne radnike... Mi ćemo izdržati 
do poslednjeg časa, ali ako se ne nađe neko rešenje, postoji opasnost da u 
takvoj beznadnoj situaciji ne možemo da produžimo naš otpor. Britanci i 
Amerikanci trebaju biti zamoljeni da nađu način za izvlačenje naših snaga iz 
ovog teškog položaja.</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Ako nema drugog rešenja, 
osigurajte evakuaciju u Italiju. Mi još uvek možemo da se probijemo do mora, 
sa oko 50.000. Pitanje je — da li će to biti moguće i kasnije. Šaljite nam 
vaš savet hitno. Opetujem: Šaljite nam vaš savet hitno. Savetujte Šubašića 
i kralja da se odele od Tita. Oni bi odmah imali pomoć skoro čitavog srpskog, 
hrvatskog i slovenačkog naroda. Takva odluka kralja i Šubašića bila bi 
aklamirana i očekuje se gotovo od svakog u zemlji.&quot;&quot;</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="mso-ansi-language:
DE">O ovim Dražinim vapajima Topalović je odmah obavestio Bogoljuba Jeftića, 
koji se u to vreme nalazio u Londonu, kao i Konstantina Fotića u Vašingtonu. 
Istovremeno, da bi utešio svoga šefa, on šalje Mihailoviću nekoliko 
telegrama između 24. i 28. oktobra. </span><span lang="EN-GB">U jednom od njih, 
on ga obaveštava:</span></p>
<p class="MsoNormal" style="text-indent:10.0mm"><span lang="EN-GB" style="font-size:10.0pt;mso-bidi-font-size:8.0pt">&quot;Alarmirali 
smo naše prijatelje u Londonu i Vašingtonu. Naša delegacija traži hitan 
sastanak sa Vilsonom, komandantom britanskih trupa na Srednjem istoku. </span><span lang="DE" style="font-size:10.0pt;mso-bidi-font-size:8.0pt;mso-ansi-language:
DE">Javićemo vam odmah rezultat. Činimo sve što je čovek u stanju — da 
pomognemo vama i nadamo se da će se neko rešenje naći.</span><span lang="DE" style="font-size:10.0pt;mso-bidi-font-size:12.0pt;mso-ansi-language:DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Pomoć Titu je 
obustavljena. Dobićemo pešadiju, dve hiljade vojnika dolazi iz Švajcarske. 
Mora se odlučiti nova brltanska politika. </span><span lang="EN-GB" style="font-size:
10.0pt;mso-bidi-font-size:8.0pt">Oni izbegavaju svađu sa Rusima do poraza Nemačke. 
Formiraćemo delegaciju CNK i tražićemo promenu Vlade zvaničnom javnom 
deklaracijom. </span><span lang="DE" style="font-size:10.0pt;mso-bidi-font-size:
8.0pt;mso-ansi-language:DE">Pokušaćemo da dostavimo poruku Kralju. Englezi 
izjavljuju da nije istina ono što mi govorimo o situaciji i ne žele da daju 
bilo kakav odgovor na naše predloge, ni pozitivan ni negativan.</span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p class="MsoNormal" style="text-indent:10.0mm"><span lang="DE" style="font-size:
10.0pt;mso-bidi-font-size:8.0pt;mso-ansi-language:DE">Moramo priznati da su nas 
napustili i naši saveznici i naša sopstvena vlada. Samo Rusi imaju stvarnu 
silu i prema tome moramo da se obratimo njima za zaštitu.&quot;<sup>18</sup></span><span lang="DE" style="font-size:10.0pt;mso-bidi-font-size:12.0pt;mso-ansi-language:
DE"><o:p>
</o:p>
</span></p>
<p>
<br>
<CENTER><TABLE border="1"><TR><TD><a href="11.htm"><b>Sadr&#382;aj</b></a></TD>
<TD><a href="11_73.htm"><b>Prethodni dokument</b></a></TD>
<TD><a href="11_75.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

