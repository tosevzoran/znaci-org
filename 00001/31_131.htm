<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_130.htm"><b>Prethodni dokument</b></a></TD>
<TD><a href="31_132.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">SUZE 
U OČIMA KOMANDANTA</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:11.0pt;text-indent:10.0pt;line-height:
91%"><span lang="DE" style="mso-ansi-language:DE">Sredinom jula 1943. godine 3. 
krajiška proleterska briada stigla je u rejon planine Devetak, pošto je uspela 
da izbegne okruženje, koje je neprijatelj sa jačim snagama nameravao da 
postigne koncentričnim napadima iz garnizona Olovo, Kladanj i Zvornik. Po 
dolasku u rejon Devetaka, brigada je pristupila pripremama za prelaz preko železničke 
pruge i puta Sarajevo — Višegrad, a istovremeno i za napad na neprijaljska 
uporišta Praču, Podgrab, Sjetlina i druga.<o:p>
</o:p>
</span></p>
<p class="MsoNormal" style="text-indent:10.0pt;line-height:91%"><span lang="DE" style="mso-ansi-language:DE">Posle 
skraćenih priprema, noću 17/18. jula, brigada je uspešno izvršila prelaz 
preko pruge Sarajevo — Višegrad i uspešno izvela napade na grupu 
neprijateljskih uporišta, koja su savladana posle nekoliko časova borbe. Pored 
zaplene veće količine oružja i drugog materijala, tom prilikom je ubijeno oko 
50, a zarobljeno oko 30 neprijateljskih vojnika. Stanovnici Prače, Podgraba i 
Sjetline, naročito omladina, sa oduševljenjem očekuju svoje oslobodioce. Niko 
od njih ne krije zahvalnost i ogromnu radost. Od uzbuđenja, ljudi nemaju šta 
da kažu. Samo se na njihovim licima može pročitati sva ljubav koju gaje prema 
nama.<o:p>
</o:p>
</span></p>
<p class="MsoNormal" style="text-indent:9.0pt;line-height:91%"><span lang="DE" style="mso-ansi-language:DE">Po 
izvršenom zadatku, 2. bataljon je 18. i 19. jula bio stacioniran južno od Prače, 
u rejonu Krnja Jela. Razmeštaj je izvršen po četama. Posle napornih marševa 
i teških borbi, borci su se odmarali i sređivali svoje oružje i stvari za 
predstojeće zadatke. Ovaj predah, posle velikih napora i krvavih okršaja na 
Sutjesci i Zelengori, bio je neophodan. Za vreme boravka u rejonu Krnja Jela, u 
četama se odvijao vrlo intenzivan partijsko-politički rad.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">19. jul, kao i prethodnih nekoliko dana, osvanuo je sunčan. To pre podne 
borci su proveli u čišćenju i proveri svog oružja, municije, odeće i 
opreme. Drugovi iz štaba bataljona obišli su čete, razgovarali sa borcima i 
rukovodiocima, ostvarivali uvid u stanje jedinica i ukazivali na predstojeće 
zadatke. Niko od nas tada nije mogao ni pomisliti da će sa nekim od ovih 
drugova iz štaba bataljona biti poslednji susret i razgovor. Dok su za taj dan 
po četama zakazane konferencije, za 16 časova bio je zakazan i sastanak 
partijske ćelije štaba bataljona. Najavljen je dolazak i rukovodioca 
politodela brigade, druga Vase Prlje.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Posle skromnog ručka i popodnevnog odmora, u hladu granatog drveta, na 
ivici šume, otpočeo je sastanak partijske ćelije štaba 2. bataljona. </span><span lang="EN-GB">Pored 
rukovodioca politodela brigade, sastanku prisustvuju još 8 drugova. Sastanak 
otvara pomoćnik komesara bataljona Vojimir Kuzmanić Ćuš, predstavlja druga 
Prlju i izlaže stanje partijsko-političkog rada u bataljonu. Dalmatinac, svršeni 
student tehnike, sa izrazitim dalmatinskim naglaskom po kojem je i dobio nadimak 
&quot;Ćuš&quot; (&quot;čuješ&quot;), plav, krupan, sa torbicom uvek punom 
knjiga, staložen, logičan i dosledan, nastojao je, zajedno sa drugovima na 
sastanku, da se kroz analizu stanja formulišu zaključci i istovremeno postave 
zadaci za budući rad.</span></p>
<p class="MsoNormal" style="line-height:91%"><span lang="EN-GB">Pošto je 
sekretar ćelije Vojo Ćuš završio svoje izlaganje, nastavljeno je sa 
diskusijom prisutnih. Diskusija je bila još u toku, kad se pojavi najpre jedan, 
a zatim čitava grupa neprijateljskih aviona. Iako je razmeštaj jedinica bio 
dobar i preduzete mere za maskiranje boravišta, avioni su primetili borce. 
Prave krug i počinju sa mitraljiranjem i bombardovanjem rejona na kome je razmešten 
bataljon. Naviknuti na ovakve &quot;posete&quot;, članovi partijske ćelije štaba 
bataljona se ne rasturaju. Jedan laki bombarder izdvaja se iz grupe 
neprijateljskih aviona, iskreće se na stranu i pikira pravo prema drvetu, u čijem 
hladu se održava sastanak partijske ćelije štaba bataljona. Drugovi ga vide i 
za trenutak prekidaju diskusiju. Avion juri prema njima i otkačinje bombu. Čula 
se samo kratka zapovest komandanta bataljona Nikole Pećanca: &quot;Sklonite 
se!&quot; On i još nekolicina hitro se bacaju na stranu. </span><span lang="DE" style="mso-ansi-language:DE">Ostali 
ne uspevaju. </span><span lang="EN-GB">A onda, strahovita eksplozija, dim, lom 
drveta i uskovitlana zemlja.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bomba je eksplodirala na mestu gde je bila okupljena grupa komunista. Dok je 
zemlja još podrhtavala od teških eksplozija avionskih bombi, kroz dim, pred 
preživelim se ukazala stravična slika. </span><span lang="EN-GB">Tela četvorice 
drugova-proletera bila su unakažena, isečena i krvava. </span><span lang="DE" style="mso-ansi-language:DE">Bilans 
je bio porazan. Poginuli su: Nikola Vojvodić Vojvoda, zamenik komandanta 
bataljona, Vojimir Kuzmanić, zamenik komesara i partijski rukovodilac 
bataljona, Vasa Prlja, rukovodilac politodela brigade i Dara Šćepanović, 
referent saniteta bataljona. Ranjen je Stevan Balaban, politički komesar 
bataljona.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Teško 
je reći ko je od poginulih bio omiljeniji među borcima i starešinama, ne samo 
u bataljonu već i u brigadi. I gotovo u isti mah, sve je stalo pred uspomenama 
na one koji više nisu živi. U očima preživelih su suze, umorna lica se grče. 
Tri godine muka, tri godine patnji, bola i ponosa, a zatim evo sada tu, pali su 
voljeni drugovi. Pali su u jeku ogromnih uspeha narodne armije, na domaku tako 
skupo i krvavo plaćene slobode. Teško je pomiriti se time, ali sudbina je 
neumitna. Svi ih iskreno žale, nemi — bez reči. Teško je i pri pomisli da 
su nestali zauvek najbolji drugovi, tako bliski i pritupačni borcima, omiljeni 
i hrabri, o kojima se govorilo uvek sa puno poštovanja.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Mnogo puta su borci imali prilike da vide svog komanlanta bataljona Nikolu 
Pećanca, kako posle teških borbi tužno posmatra poginule i ranjene borce. </span><span lang="EN-GB">Međutim, 
ovoga puta nisu ga mogli prepoznati. Nikada do sada nisu ga videli tako pogođenog 
tugom za izgubljenim drugovima. Stajao je pored nepomičnih tela svojih najbližih 
saradnika, nem i skrhan u teškom bolu. Suza za suzom tekla je iz njegovih 
crvenih očiju. Grcajući, pominjao je redom poginule drugove. Posebno svog 
zamenika Vojvodu, koga je neizmerno voleo. Sećao se njegovog crnomanjastog, 
rumenog i uvek vedrog nasmejanog lica, njegove sigurnosti kada je Vojvoda bio sa 
borcima. Sećao se Vojvode, uvek prvog u jurišima i u najtežim situacijama 
vrlo pribranog i odvažnog. Pećanac je više puta glasno uzdahnuo. — Moj 
nezaboravni Vojvodo, moj hrabri borče. — Suze ga guše i reči se gube. Sve 
prisutne obuzima ista misao: Osvetiti prolivenu krv palih drugova! Ne dozvoliti 
nikome da dirne ono što je stvoreno na krvi i kostima palih drugova! To je 
njihova dužnost, to od njih zahtevaju njihovi pali drugovi. </span><span lang="DE" style="mso-ansi-language:DE">Došao 
je čas rastanka. U prvom smiraju sunca, u neposrednoj blizini tragedije, tela 
poginulih spuštaju se u zajedničku grobnicu. Kroz tople, rumene zrake sunca, u 
senci zelenih stabala drveća, naziru se pognute glave proletera. U ime boraca i 
starešina, sa poginulima se oprašta komandant Bataljona Pećanac. Proleteri 
nisu naviknuti da oplakuju svoje drugove, ali u ovom trenutku suze su potekle 
same. Srca boraca, ustanika, prepuna su tuge za voljenim drugovima. U nemoj tišini 
čuju se samo tužne reči komandanta bataljona i njegov zavet, dat u ime svih 
boraca bataljona, da poginule neće nikada zaboraviti i da će bespoštedno, do 
konačne pobede, nastaviti borbu protiv neprijatelja i osvetiti pale drugove.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Borci 2. 
bataljona su ovaj zavet i ispunili.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Vicko Knežević</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_130.htm"><b>Prethodni dokument</b></a></TD>
<TD><a href="31_132.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

