<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_113.htm"><b>Prethodni dokument</b></a></TD>
<TD><a href="31_115.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">PROBIJAO 
SAM SE KAO RANJENIK</span></b><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></p>
<p class="MsoNormal" style="margin-top:10.0pt;text-indent:20.0pt;line-height:
91%"><span lang="DE" style="mso-ansi-language:DE">Po proboju na Sutjesci naša 
brigada se prebacila u istočnu Bosnu preko ceste Foča — Kalinovik. Nedaleko 
od ceste, u jednom hrastovom gaju, umorni i iznureni od teških borbi, gladi i 
psihičke napetosti, borci su se odmarali. Već su svi bili u dubokom snu, osim 
komandanta Karanovića koji je sedeo na jednom panju i upisivao nešto u svoju 
beležnicu. Najednom su se pojavila dva nemačka aviona i spustila se toliko 
nisko da se osećalo kako se ljuljaju vrhovi hrastova. Komandant Karanović, 
primetivši avione, izdade komandu:<o:p>
</o:p>
</span></p>
<p class="MsoNormal" style="text-indent:20.0pt"><span lang="DE" style="mso-ansi-language:
DE">Treća, sve oružje protiv aviona.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Partizanski 
san bio je prekinut. Bravskari, Petrovčani i Drvarčani, uperili su cevi prema 
avionima i paljba se osula. Avioni su osetili udarce metaka i odmah su, jedan za 
drugim, krenuli prema Sarajevu. Zatim su komandant i ostali rukovodioci naredili 
da se brigada što hitnije prebaci u drugu šumu. Karanović i nekoliko drugih 
starešina ostadoše poslednji, a brigada se što je mogla brže prebacila u 
drugi gaj. Začas je bilo sve dobro zamaskirano i zaklonjeno. Posle jednog sata 
čula se ogromna buka sa zapada, odakle se pomolilo 24 neprijateljska 
bombardera. Došli su da bombarduju šumu u kojoj je brigada prvobitno bila 
razmeštena. Leteli su u lancu, jedan za drugim i prvo gađali mitraljezima, a 
zatim su bacali bombe. Hrastovi su leteli u vazduh. Rastik je bio sravnjen. Kada 
su bombarderi, misleći da su uspešno izvršili zadatak otišli, mi smo se 
slatko smejali.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Meni 
je tek kasnije bilo jasno šta je postigao komandant Karanović svojom taktičkom 
varkom.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Pre 
ovog napada bio sam ranjen u jednoj borbi. Rana je bila prilično teška i 
zahtevala je odlazak u bolnicu. Bilo mi je teško napustiti svoju brigadu, pa 
sam odbio da idem u bolnicu, tvrdeći da me rana ne boli, da se dobro osećam i 
da mogu izdržati pešačenje. Međutim, pri previjanju tog dana utvrđeno ie da 
se rana pogoršava i da moram u bolnicu. Određena je jedna bolničarka koja me 
je odvela u Centralnu bolnicu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Kad smo tamo došli, rekoše: &quot;Druže, uključi se u kolonu, a ti 
drugarice mozeš ići&quot;. Zatim dodade: &quot;Pozaravi drugove Krajišnike&quot;.<o:p>
</o:p>
</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Moj 
boravak u toj bolnici trajao je samo jedan sat. </span><span lang="EN-GB">Pošto 
je i bolnica bila u pokretu, produžio sam s njom. Išao sam, ali se više nije 
moglo. Svratio sam kraj puta u gusto žbunje i tu sam seo. Znoj me oblio, snaga 
izdala, nisam više znao niti zašto tu sedim, niti da li i kuda treba ići?</span></p>
<p class="MsoNormal" style="line-height:91%"><span lang="EN-GB">Negde oko 15 časova 
primetih da neka kolona prolazi kraj mene, istim putem kojim je prošla i 
bolnica. Napregao sam poslednju snagu i volju da utvrdim ko je to. Bila je to 
satnija ustaša. Zbog toga sam i dalje ostao na istom mestu i tu me je zatekla i 
noć. Osećao sam strašnu glad, pa sam jeo sve što mi se našlo pri ruci: 
potkoricu sa drveta, list i pup, i to mi je, u neku ruku, predstavljalo zabavu, 
jer sam se plašio da ne zaspim. </span><span lang="DE" style="mso-ansi-language:
DE">Sve više malaksavam. Dobio sam temperaturu i osećam kao da otičem. Pipam 
ruke, lice, zube, jezik... Sve mi je nešto ogromno, debelo i veliko.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Došao je dan. Kako sam proveo dan ne znam, ali se sećam da sam negde 
predveče odlučio da se nekako izvučem na prvi proplanak i zatražim pomoć od 
bilo koga, ko prvi naiđe. Čim sam seo na proplanak, iz šume se pomolio čovek 
sa sekirom obešenom o desnu ruku. Išao je žurno prema meni i kada je došao 
blizu, digao sekiru i viknuo:<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— A, tu si, 
majku ti tvoju, sada si moj. Glavu ću ti odseći, daj pištolj ovamo.</span></p>
<p class="MsoNormal" style="line-height:91%"><span lang="EN-GB">Izvukao sam pištolj 
iz futrole, zamolivši nepoznatog da me ne ubije i da mi pomogne. Dižući pištolj 
prema njemu, opalio sam. </span><span lang="DE" style="mso-ansi-language:DE">Bandit 
jauknu iz sveg glasa i pade pokraj mene.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">Posle ovoga 
morao sam bežati odavde, ali kako? Nekako sam prikupio snagu i krenuh, ali 
kuda? Iznemogao, pao sam u nesvest i osvestio se negde pred zoru. Razmišljao 
sam šta da radim i rešio da je najbolje uputiti se prvim kućama, jer sam 
primetio svetla, i tamo da potražim spas. To sam i uradio. Dobauljao sam u selo 
i u jednoj kući primetio ženu kako pod svetlom lampe nešto radi. Ušao sam u 
kuću, očito zbunjen. Zbunila se i žena.</span></p>
<p class="MsoNormal"><span lang="EN-GB">Iz jednog mračnog ugla kuće neko 
povika prema meni:</span></p>
<p class="MsoNormal" style="line-height:91%"><span lang="DE" style="mso-ansi-language:
DE">&quot;Beži! Udalji se, puno je selo četnika, uhvatiće te!&quot;. </span><span lang="EN-GB">Glas 
sam prepoznao. Bila je to Živadinka iz Kragujevačkog bataljona, koja se, 
verovatno ranjena i iznemogla kao i ja, skrivala kod te žene. Zamolio sam je da 
me previje, a ona je s mukom ustala s postelje, uzela svoju torbu isprala mi 
ranu i previla me. </span><span lang="DE" style="mso-ansi-language:
DE">Zatim im je dala savet da odmah bežim i da, kada ima sunca, sam skinem 
zavoj i dobro sunčam ranu. U međuvremenu, ona žena, domaćica kuće, spremila 
mi je komadić hleba i nešto malo suvih krušaka.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Udaljio sam se 
iz tog sela. Išao sam kroz polja pšenice, a zatim naišao na put koji je bio 
sav ugažen. Očigledno je, da su u toku noći tuda prošle neke jedinice. </span><span lang="EN-GB">Instinktivno 
sam zaključio da su to bile naše jedinice i nastavio sam put u tom pravcu. Želeo 
sam da požurim ne bi li stigao neku našu jedinicu, ali žuriti nisam mogao. Išao 
sam polako i osmatrao. Najednom sam čuo neke glasove i dozivanje. Nekoliko puta 
se dozivanje ponavljalo: <span style="font-variant:small-caps">&quot;</span>Aoj 
drugovi! Pomozite!&quot;. Glas vapijućeg nije daleko od mene, ali me uhvati 
strah. Da nisu ustaše, pomislih, pa hoće da me namame i da me uhvate ako se 
približim. </span><span lang="DE" style="mso-ansi-language:DE">Dozivanje se 
nastavljalo. Ipak, verujući da je to glas partizana, reših da idem i da vidim 
ko to viče. Približivši se, videh iza jednog grma čoveka kako leži, a oko 
njega se osećao strašan zadah. Prišao sam bliže i video da je to naš 
ranjenik. Pitao sam ga odakle je, a on, teško izgovarajući reči, kaže da je 
iz Janja i da pripada 1. bataljonu 7. krajiške brigade. Zamolio me je da mu 
namestim ćebe pod glavu.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Ne znam kako sam prikupio snagu kada sam i sam bio bedan i nemoćan, ali 
valjda zato što sam osetio da od mene, iako takvog kakav sam, neko traži pomoć. 
Namestio sam mu ćebe, a zatim izvadio iz torbice jednu suvu krušku i prineo 
njegovim ustima, nudeći ga da ovo pojede pa će mu biti bolje. On nije razumeo 
šta mu ja govorim i nudim, nego je pokušao da mi još nešto kaže. Nisam ga 
razumeo, jer je izdisao.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Umro je pred mojim očima, a ja nisam bio u stanju da ga spasem.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Gledao sam ga nekoliko sekundi, i najednom umesto njega video svoj lik. To 
me je toliko uplašilo, da sam brzo izvukao ćebe ispod njegove glave, pokrio 
ga, a zatim, začudo, kao da sam najednom dobio zdravlje i snagu, krenuo brzim 
koracima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Nisam siguran da li sam stvarno dobio snagu, ili sam bio u agoniji. Ne znam 
ni koliko vremena sam pešačio, ni da li sam uz put odmarao, ali sam celu noć 
hodao i izjutra stigao u jednu našu jedinicu.<o:p>
</o:p>
</span></p>
<span lang="DE" style="font-size:12.0pt;mso-bidi-font-size:8.0pt;font-family:
&quot;Times New Roman&quot;;mso-fareast-font-family:&quot;Times New Roman&quot;;mso-ansi-language:
DE;mso-fareast-language:EN-US;mso-bidi-language:AR-SA">Đorđe DRAGOJLOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_113.htm"><b>Prethodni dokument</b></a></TD>
<TD><a href="31_115.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

