<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_180.htm"><b>Prethodni dokument</b></a></TD>
<TD><a href="46_182.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading231" style="text-align: justify; line-height: normal; mso-pagination: widow-orphan lines-together; page-break-after: avoid; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:
12.0pt;mso-fareast-language:HR;mso-bidi-font-style:italic" class="Heading230">Borba  
kod Levanjske Varoši i Velikog Nabrđa</span><span lang="HR" style="font-size:12.0pt; 
font-style:normal;mso-bidi-font-style:italic"><o:p>
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">&nbsp;<o:p>
</o:p> 
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Dijelovi  
njemačke SS divizije </span><span lang="HR" style="font-size:12.0pt;mso-fareast-language: 
DE" class="Bodytext30">»</span><span lang="DE" style="font-size:12.0pt;
mso-ansi-language:DE;mso-fareast-language:DE" class="Bodytext30">Stefan</span><span lang="HR" style="font-size:12.0pt;mso-fareast-language:
DE" class="Bodytext30">«, </span><span lang="HR" style="font-size: 
12.0pt;mso-fareast-language:HR" class="Bodytext30">uz podršku tenkova,  
nastupajući od Đakova 27. decembra 1944. prije podne, izbili su u selo Kondrić  
i Majar u namjeri da tu zanoće. Na osnovu prikupljenih podataka, Štab Divizije  
je naredio 12. proleterskoj da noću 27/28. decembra napadne neprijatelja u selu  
Majar i Kondrić, u kome se nalazio njemački bataljon i oklopna četa.<sup>216</sup>  
Oko 3,30 sati, 28. decembra, 12. proleterska je ušla u s. Majer i Kondrić bez  
borbe, jer su Nijemci zbog sopstvene bezbjednosti napustili 27. decembra uveče  
selo i povukli se u Đakovo. Zbog povlačenja Nijemaca 12. proleterska i Osječka  
udarna brigada dobile su novo naređenje: 12. proleterska smjestila se u Veliko  
i Malo Nabrđe sa zadatkom da kontroliše pravce prema Gašincima i Mandićevcu.  
U naređenju komandanta Divizije se kaže: »Preduzmite sve mjere s obzirom na  
mogućnost da bi neprijatelj u toku sutrašnjeg dana, uz podršku tenkova, mogao  
nadirati u tom pravcu. U slučaju da neprijatelj nadire komunikacijom: Majar -  
Levanjska Varoš, zadatak je 12. proleterske da izvrši bočni napad. Štab  
Divizije i Štab Osječke brigade nalazili su se u Levanjskoj Varoši, a Štab  
12. proleterske u Malom Nabrđu.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a></span><span lang="HR" style="font-size:12.0pt"><o:p> 
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Zadaci  
12. i Osječkoj brigadi jasno su precizirani, s upozorenjem o vjerovatnom  
nailasku neprijatelja u ranim jutarnjim časovima 28. decembra.</span><span lang="HR" style="font-size: 
12.0pt"><o:p>
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Neprijateljeve  
snage koje su nastupale od Gašinaca, u 8 sati izvršile su žestok napad na  
položaje 1. i 3. bataljona u Velikom Nabrđu na liniji: groblje - kota 151, i  
to istovremeno kada je izvršen napad i na položaje Osječke brigade koju su u  
kratkom vremenskom razmaku razbili. Sve do 14 sati bataljoni 12. brigade vodili  
su oštru borbu prsa u prsa. Neprijatelj je drsko napadao i bio veoma uporan bez  
obzira na sopstvene gubitke. Nije uspio da probije odbrambene položaje 12.  
proleterske i ostvari svoj dnevni cilj. Pošto je pretrpio gubitke od 80  
poginulih, neprijatelj je bio prisiljen da se povuče u pravcu Đakova.</span><span lang="HR" style="font-size:12.0pt">  
</span><span lang="HR" style="font-size:12.0pt;mso-fareast-language:HR" class="Bodytext30">Oko  
10 sati počeo je da pada gust snijeg, a istovremeno se čula jaka mitraljeska i  
minobacačka vatra u okolini Levanjske Varoši. U tom trenutku telefonska veza  
sa Štabom Divizije bila je u prekidu. Sa položaja 2. bataljona Štab brigade  
povukao je dve čete i sa pomoćnikom političkog komesara bataljona, Katicom Šljivarić,  
uputio ih u pravcu Levanjske Varoši. Poslije izlaska iz šume Leskovac, čete  
su naišle na neprijatelja i izvršile bočni napad, te omogućile izvlačenje  
Osječke brigade. Intervencija jedinica 2. bataljona 12. proleterske, spriječila  
je da Osječka brigada pretrpi još veće gubitke u ljudstvu i naoružanju. U  
borbi kod Velikog Nabrđa, istakli su se štabovi 1, 2. i 3. bataljona, a  
posebno: Josip Špoljar, Luka Krajinović, Stevan Gavrilović, Stanko Obradović  
i Katica Šljivarić, zatim, Simo Karić, sekretar Bataljonskog komiteta u 1.  
bataljonu i Dušan Knežević, borac u 3. bataljonu. U borbi je utrošeno 17.900  
metaka i 8 mina za teški minobacač. U toku borbe na težištu osječke brigade  
poginuo je komandant 12. divizije </span><span lang="DE" style="font-size: 
12.0pt;mso-ansi-language:DE" class="Bodytext30">Milan </span><span lang="HR" style="font-size:12.0pt;mso-fareast-language:HR" class="Bodytext30">Stanivuković.<a style="mso-footnote-id:ftn2" href="#_ftn2" name="_ftnref2" title><sup><span style="mso-special-character:footnote">[2]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="text-align: justify; line-height: normal; background-repeat: repeat; background-attachment: scroll; margin-left: 20.0mm; margin-right: 20.0mm; margin-top: 0mm; margin-bottom: .0001pt; background-position: transparent"><span lang="HR" style="font-size:12.0pt;mso-fareast-language:HR" class="Bodytext30">Pogibija  
komandanta Divizije, Milana Stanivukovića, teško je pogodila borce i  
rukovodioce 12. udarne divizije. </span><span lang="DE" style="font-size: 
12.0pt;mso-ansi-language:DE;mso-fareast-language:DE" class="Bodytext30">Milan</span><span lang="DE" style="font-size:12.0pt;mso-fareast-language:
DE" class="Bodytext30"> </span><span lang="HR" style="font-size:12.0pt;
mso-fareast-language:HR" class="Bodytext30">je bio jedan od organizatora ustanka  
u okučanskom kraju i prvi narodni heroj Slavonije. U ratu je bio komandir i  
komandant, prošao je kroz sve vojne dužnosti od prve partizanske grupe do  
komandira čete, komandant bataljona i partizanskog odreda. U 12. brigadi bio je  
načelnik Štaba, zatim načelnik štaba divizije, a u maju 1943. godine  
postavljen je za komandanta 12. slavonske divizije. Na toj dužnosti proveo je  
15 mjeseci. U međuvremenu, od maja do oktobra 1944, bio je načelnik Štaba 6.  
udarnog korpusa. Pod njegovom komandom 12. divizija oslobodila je Lepoglavu i  
Jalkovac. Oslobodila je, po treći put, Voćin, Miokovićevo, Viroviticu, Čačince,  
Male i Velike Bastaje i Markovac kod Našica. Divizija je postigla naročito  
dobre rezultate u napadu na željezničku prugu.</span><span lang="HR" style="font-size:12.0pt"><o:p> 
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title></a><i><span lang="HR" style="mso-fareast-language:
HR">Zbornik ..., tom V, knj. 35, dok. 108.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><i><span style="mso-special-character: footnote; mso-fareast-language: HR" lang="HR">[2]</span></i></a><i><span lang="HR" style="mso-fareast-language:HR"> 
    Pratilac i očevidac pogibije komandanta divizije, Đuro Dreković, sjeća  
    se detalja i kaže: »U toku 27. decembra komandant je čitav dan bio  
    zanesen u topografsku kartu. Bio je izuzetno raspoložen i razgovarao sa članovima  
    Štaba Divizije kako će se sutra voziti na tenkovima koje će zaplijeniti  
    12. proleterska od neprijatelja. Nakon sloma odbrane Osječke brigade,  
    komandant se povlačio među posljednjim iz sela Levanjska Varoš i poginuo  
    od minobacačke vatre«.</span><span lang="HR"><o:p> 
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><i><span lang="HR" style="mso-fareast-language:HR">Na  
    predlog Vrhovnog komandanta, Josipa Broza Tita, Predsjedništvo ANOJ-a  
    svojom odlukom od 13. marta 1945. godine za osvjedočena djela na bojnom  
    polju i herojsko držanje, odlikovalo je Milana Stanivukovića Ordenom  
    narodnog heroja i Partizanske zvezde I reda sa zlatnim vjencem.</span><span lang="HR"><o:p> 
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><i><span lang="DE" style="mso-ansi-language:DE">Milan 
    </span><span lang="HR" style="mso-fareast-language:HR">Stanivuković  
    sahranjen je u Glavici kraj Bučja. Poslije rata posmrtni ostaci prenijeti  
    su u Okučane.</span><span lang="HR"><o:p> 
    </o:p>
    </span></i></p>
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><span lang="HR" style="font-size:8.5pt;mso-bidi-font-size:12.0pt;mso-fareast-language:
HR;mso-bidi-font-style:italic" class="Footnote80">Gubici starješinskog kadra:</span><i><span lang="HR" style="mso-fareast-language:HR">  
    od septembra do kraja 1944. godine Divizija je izgubila dva komandanta:  
    Nikolu Demon ju u Slavonskoj Požegi i Milana Stanivukovića u Le vanjskoj  
    Varoši. U Virovitici je ranjen Dušan Pekić, komandant Divizije, 5. 10.  
    1944. Od juna 1944. do marta 1945. Divizija je izgubila 8 komandanata  
    brigada: Nikolu Milja- novića Karaulu, Ivana Senjuka, Milivoja Babca,  
    Milana Bobića, Ivu Marinkovića, Josipa Ružičku, Antona Doležala i Uroša  
    Poparu, 4 politička komesara brigade i 1 zamjenika kom. </span><span style="mso-ansi-language:EN-US">brig</span><span lang="HR">.<o:p> 
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_180.htm"><b>Prethodni dokument</b></a></TD>
<TD><a href="46_182.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>

