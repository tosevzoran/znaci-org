<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_16.htm"><b>Prethodni dokument</b></a></TD>
<TD><a href="27_18.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading221" style="margin-top:0mm;margin-right:0mm;margin-bottom:0mm;
margin-left:69.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark18"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Heading22Spacing3pt">VOJO 
MASLOVARI</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading22Spacing3pt">Ć</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Kao seoskom najamniku nije mu bilo teško doći u 
dodir s naprednom omladinom. Maja 1935. godine, kada je obnovljena partijska 
organizacija u Beranama, postao je član Skoja. Ističe se aktivnošću i 
borbenošću, te često dolazi u sukob s policijom. Više puta je hapšen. 
Godine 1936. odlazi na služenje vojnog roka, da bi već 1937. zbog 
revolucionarne delatnosti bio izveden pred vojni sud u Sarajevu. Po povratku iz 
vojske, 1937, postao je član Partije.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kad je Njemačka napala 
našu zemlju, Vojo sa grupom omladinaca odlazi kao dobrovoljac na front prema 
Albaniji. Naravno, oružje nije dobio, jer nijedna vojna komanda nije htjela da 
primi dobrovoljce. U onom rasulu koje je ubrzo nastalo, dok su mnogi mislili 
kako da spasu glavu i ne padnu u ropstvo, Vojo se brine o tome da se sa svojom 
grupom ne vrati bez oružja. U selo se vratio s puškomitraljezom, municijom i 
ličnom vojnom opremom.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Oktobra 1941. Vojo 
dobiva zadatak da likvidira Tomicu Čukića, poznatog kolovođu izdaje, 
organizatora talijanske špijunske mreže i okupatorske milicije. Čukić je 
davno prestao da izlazi iz grada, osjeća se sigurnim jedino u Beranama, 
garnizonu talijanske divizije opasanom bodljikavom žicom i bunkerima. Pa i tu 
ga stalno prate &quot;tjelohranitelji&quot;, karabinjeri i više od desetak 
naoružanih rođaka.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U takvoj situaciji, 
kada je smrt izgledala sasvim izvjesna svakom onom koji bi pokušao da likvidira 
Čukića, i kada su se drugi kolebali, Vojo se prihvatio teškog zadatka. Plan 
mu je bio jednostavan, ali smion i promišljen. Prerušiće se u seljaka 
muslimana, ući u grad i usred bijela dana likvidirati izdajnika.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sa sobom je uzeo 
Dragomira Nenadovića i njegovu sestru Diku, provjerenog člana Partije. Na 
groblju, na brdu Jasikovcu, iznad samoga grada, ostalo je prikriveno puškomitraljesko 
odeljenje da u slučaju potrebe vatrom pomogne njihovo izvlačenje. U seljačkom 
muslimanskom odijelu ulaze pored stražara kod Hareme, beranskog predgrađa.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Šestog novembra ujutro 
Vojo je šetao ispred Opštine. To je bio već treći dan kako čeka na Tomičin 
</span><span lang="SR-CYR" style="font-size:9.0pt;font-family:&quot;Times New Roman&quot;;
mso-fareast-language:SR-CYR" class="Bodytext9pt19">dolazak.</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Izgledao je miran i pribran. Pet minu prije 12 časova, sa velikog drvenog mosta 
na Limu, Dika je ubrzala korak i u prolazu javila da Tomica ide. Zatim je 
skrenula lijevo, u glavnu ulicu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kad je Čukić bio 
ispred ulaza u Opštinu, Vojo mu priđe, vadeći iz njedara neka 
&quot;dokumenta&quot;.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tomica ga upita:</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Čiji ti bi?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Umjesto odgovora, Vojo 
mu sasu u glavu i grudi četiri metka. Preostale metke je ispalio na njegovu 
pratnju. Za sebe je, za svaki slučaj, sačuvao jedan. Izdajnikova pratnja je 
bila iznenađena. Njihovu zbunjenost Vojo je iskoristio, potrčao i skrenuo u 
ulicu koja se strmo penje uz Jasikovac. Pratnja se pribrala i počela da puca. 
Ubrzo je nastalo komešanje u gradu. Začuli su se rafali. Čak su se oglasili i 
minobacači. Talijane je zahvatio nemir. Kroz grad su počela da krstare 
blindirana kola i motorizovane patrole.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Vojo i Dragomir su već 
bili zamakli s one strane brda. Pred Opštinom je ostao da leži izrod i 
izdajica koji je na duši nosio mnogo žrtava. Narodu je laknulo kad je doznao 
za njegovu smrt.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bio je to naš veliki 
uspjeh, a reakciji koja je pošla putem otvorene izdaje, ozbiljna opomena.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Poslije tog događaja 
počinju da kruže legende o junaštvu, snalažljivosti i hladnokrvnosti 
partizana. U narodu se priča da nema te mišje rupe u koju se izdajnici mogu 
sakriti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U sumrak jedne 
decembarske noći ozebli borci sjede oko vatre i vode neusiljen razgovor. Oni na 
samom ušću Lima u Drinu, kod Međeđe, čuvaju veliki gvozdeni most, preko 
kojeg će tog dana proći Vrhovni štab i tek formirana 1. proleterska brigada 
na putu za Rogaticu. Plamen osvjetljava njihove stasite figure. Razgovor 
spontano i neosjetno pređe na neuspjeli napad na jaki i utvrđeni pljevaljski 
garnizon i na teške gubitke koje smo tom prilikom pretrpjeli. Ljudi su govorili 
i o podvizima i hrabrosti boraca Lovćenskog, Komskog i ostalih bataljona.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Neko od drugova 
postavio je pitanje da li je bilo pravilno da partizani, naoružani samo puškama, 
mitraljezima i po kojim minobacačem, napadaju na jednu od najboljih talijanskih 
divizija, dobro utvrđenu i naoružanu. Razgovor o tome, i u ovom trenutku, nije 
se svidio mnogim borcima. Da bi ga okončao, jedan od drugova iznese mišljenje, 
koje je naišlo na odobravanje, da je bilo bolje sačekati dolazak proletera iz 
Srbije, koji imaju veće iskustvo u osvajanju gradova, pa zajedpo s njima 
napadati utvrđeni garnizon.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naiđe onizak, zdepast, 
snažan čovjek, kovrdžave kose, i razgovor se prekinu. Bio je to Vojo 
Maslovarić. Juče je ostao u Rudom, za vezu sa štabom tek formirane 1. 
proleterske brigade. Na njegovom licu nije bilo ni traga umora.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Vidio sam i slušao 
druga Tita kako govori proleterima — reče on, i nastavi da iznosi utiske o 
tom velikom danu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Jedna od prvih borbi 
bataljona bio je napad na Dobravine, 16. januara 1942. Treća četa je dobila 
zadatak da napadne i likvidira ustaško-domobransku posadu na istoimenoj željezničkoj 
stanici, na pruzi Sarajevo — Vareš.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U logoru u Okruglici je 
bilo vrlo živo. Borci su čistili oružje i spremali se za pokret. Pred polazak 
četa je postrojena.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Večeras idemo u važnu 
akciju — kaže komandir. — Potrebno je petnaestak bombaša, dobrovoljaca.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Javlja se gotovo cijela 
četa.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Toliko ne treba, 
odabraćemo najizdržljivije.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pred mrak je četa 
krenula. Snijeg je bio dubok do pojasa.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kada smo prišli železničkoj 
stanici, bombaške grupe se odvojiše. Vojo, Krsto Bajić i komandir 1. voda 
krenuli su lijevo, da se provuku kroz neprijateljev raspored i izvrše napad na 
samu željezničku stanicu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Puzeći po snijegu i 
gazeći vodu, bombaška grupa Voja Maslovarića se probila do stanice. Zašištale 
su &quot;kragujevke&quot;. Nebo je obasjala ljubičastoplava svjetlost 
eksplozija. Podigao se stub crnog dima i varnica. Jedna bomba je pala u sam 
dimnjak lokomotive. Zamukli su zauvijek glasovi grlate ustaške posade teretnog 
voza, koji se spremao da napusti stanicu. Iznenadni napad bombaša s leđa 
zbunio je neprijatelja. U žestokoj borbi koja se zatim razvila, na juriš je 
osvajana kuća po kuća, dok nije zauzeta i sama kasarna.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tek što se borba oko 
kasarne stišala, u stanicu je velikom brzinom ušao oklopni voz — pomoć 
opkoljenom garnizonu. Svi smo bili zbunjeni. Vojo se prvi snašao. U svežnjeve 
vezuje &quot;kragujevke&quot; i baca ih pod točkove voza. I voz je odstupio. 
Borba se nastavila. Planula je ustaško-domobranska kasarna.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Pred samu zoru se povlačimo. 
Iz borbe se poslednji vratio Vojo, natovaren municijom. Išao je čilo, kao da 
se cijelu noć odmarao. Kada smo stigli u logor, bili smo umorni, neispavani i 
gladni, ali radosni i veseli što smo uspješno izvršili težak zadatak.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Vojo je bio veoma vješt 
u iznenadnim upadima u utvrđena uporišta. Tako je 26. februara 1942. godine, s 
nekoliko bombaških grupa, upao u jaka talijansko-ustaška utvrđenja u Ulogu na 
Neretvi. Iznenadnim noćnim napadima, te grupe nijesu ispjele likvidirati sve 
bunkere. Neprijatelj je u svanuće izvršio protivnapad i povratio nekoliko 
bunkera. Vojo Maslovarić i omladinac Mihailo Nedović su se ujutro našli u 
otvorenom rovu punom vode, pred bunkerom u blizini crkve. Neprijatelj ih je sa 
crkvenog tornja čitav dan zasipao ručnim bombama i mitraljeskim rafalima. 
Strepjeli smo za njih i štitili ih puškomitraljeskom vatrom. A oni su ostali 
hladnokrvni. U rovu, vodi do pojasa, stalno pod vatrom, izdržali su dan. 
Prkosili su neprijatelju pjevajući partizanske pjesme. Povukli su se pod zaštitom 
mraka. Poslije te akcije Mihailo Nedović je primljen u Partiju; Voju je odato 
priznanje za njegov uporan rad s kandidatima i za to što je svojim ličnim 
primjerom, hrabrošću i disciplinom, svojim moralnim likom uticao da se i kod 
ostalih boraca razvijaju takve osobine.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I tako iz akcije u 
akciju jednako hrabar, hladnokrvan, neustrašiv.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U sjećanju mi je još 
jedan detalj iz onog avgustovskog dana 1942. godine kada se 3. četa nalazila u 
rezervi bataljona koji je napadao Livno.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bataljon je napadao na 
debele zidine stare turske kule koja dominira gradom. Vojo je nestrpljiv, osluškuje 
borbu u gradu i jedna čeka da se uključi u nju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Sjutradan je 3. četa 
dobila zadatak da likvidira jak otpor u domobranskoj kasarni. Posadi je dat 
ultimatum da se preda. Vojo sa bombom u ruci, Mihailo Nedović i komesar čete 
upadaju u kasarnu i primoravaju domobrane na predaju: 130 vojnika i 3 oficira. 
Zaplenjeno je mnogo oružja, municije i druge ratne opreme.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bataljon je, zbog 
stalnih borbi i gubitaka koji ih prate, često popunjavan novim borcima, najvećim 
dijelom omladincima. Tim borcima je trebalo pomoći da se što prije naviknu na 
vojnički život, da brzo hvataju korak sa starim borcima — proleterima, da se 
osjete ponosnim što se nalaze u 1. proleterskoj brigadi. Nije to bio lak 
zadatak. Posebno zato što je sve to valjalo ostvariti za kratko vrijeme. Vojo 
je rado prihvatao nove borce. Za taj posao bio je pravi majstor, znao je da im 
priđe, da nađe pravu riječ za evakog od njih, da se brzo sprijatelji sa 
njima, da ih osvoji. Borci su mu rado povjeravali svoje brige i teškoće. A od 
njega učili kako se valja dovijati u noćnim borbama, kako ručnim bombama 
likvidirati bunkere i utvrđene zgrade.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Vojo je zbog svoje 
humanosti velikodušnosti brzo sticao simpatije ljudi. Te njegove osobine najjače 
su dolazile do izražaja u njegovom odnosu prema ranjenim i bolesnim drugovima, 
prema djeci i nejači u pozadini. Sjećam se da se zalagao za to da lakše 
ranjene i bolesne drugove ne upućujemo u bolnice, nego da ih četa neguje i čuva. 
Činilo mu se da će tu prije ozdraviti. On je uzimao na sebe lavovski dio brige 
o njima.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prolazeći kroz 
popaljena sela, tamo gdje su ustaše i četnici vršili masovne pokolje nedužnog 
stanovništva, znao je naći riječ utjehe za unesrećenu ženu, za nejako 
dijete, za starca čija je žalost za izgubljenim sinovima ueijecala još dublje 
bore na licu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Borci su ga voljeli ne 
samo zbog toga što je uvijek bio sa njima, što je u juriše išao uz njih i 
onda kada nije morao i što nije znao za umor, već i zbog toga što je govorio 
istinu i u najtežim situacijama, šalio se sa njima i nenametljivo im pomagao. 
Bio je to, slobodno se može reći, najomiljeniji čovjek, ljubimac čete i 1. 
bataljona.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Odmalena naviknut na teškoće 
i siromaštvo, relativno je lako podnosio tegobe i napore partizanskog života i 
uvijek bio spreman da olakša i pomogne drugima. U sjećanju mi se duboko urezao 
ovaj događaj. Februara 1942. bataljon je, ko zna po koji put, noću zaobilazio 
opkoljeni talijanski garnizon u Kalinoviku. Kolona po jedan se sporo kretala po 
dubokom snijegu i jakom mrazu. Svaki čas bi neko pao. Konji su se zaglavljivali 
u sniježne namete. No to su bili i jedini trenuci odmora, jer zbog hladnoće 
nijesu ni davani zastanci. JBudi su spavali idući u koloni.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— I dok se kolona, 
umorena i iscrpena maršem i hladnoćom spuštala na prenoćište i odmor u selo 
Vlaholje, ispod Treskavice, komandant bataljona, Pero Ćetković, naredi da 3. 
četa isturi obezbeđenje na kosu iznad sela, u pravcu Kalinovika. Razmišljao 
sam šta da radim i koga da odredim. Znam da svako jedva čeka da uđe u kuću, 
da se skloni od mećave, da se malo zagrije, odmori i zaspe. Umor je bio 
nesnosan, savladao je ljude, a studen probila do kostiju. Mislio sam koliko bi 
mi bilo lakše kad bi se neko javio dobrovoljno. Ali i sama ta pomisao, činilo 
mi se, bila je nerealna. Tada čuh Vojov glas:</span><span lang="SR-CYR"> </span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Druže komandire, idem ja sam na obezbeđenje, ne 
treba mi niko. Možete biti sigurni do sjutra ujutro.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Svima je laknulo, meni 
najviše, i svi smo pogledom ispratili neumornog ratnika. Zbog takvih postupaka 
on je za mene bio i ostao oličenje najljepših osobina, član Partije i borac 
koji je u izvršavanju zadataka često znao prevazići i samoga sebe.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bio je samouk kada je 
postao član Partije. Ali je uporno učio. Političkom radu s narodom pridavao 
je veliki značaj.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U martu 1942. godine, 
na mnogim konferencijama po selima oko Goražda, gdje su četnici pobili i 
zaklali preko trista muslimana, Vojo je neumorni pobednik bratstva i jedinstva. 
On tumači narodu zašto četnici ubijaju muslimanske žene i djecu, zašto pale 
njihove domove, zašto tvrde da su svi muslimani ustaše; objašnjava smisao 
zajedničke borbe muslimana, Srba i Hrvata protiv okupatora i domaćih 
izdajnika.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U oslobođenim selima 
oko Duvna i Livna takođe uči ljude da žive složno, da ne dopuste da ih 
okupator zavadi.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Kad god se bataljon 
malo duže nađe na odmoru, Vojo je najviše vremena provodio u učenju.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Moram da nadoknadim 
bar nešto, kad sam već ostao bez škole.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Njegova ljubav prema 
knjizi bila je velika. U rancu mu se pored municije i bombi uvijek mogla naći 
poneka knjiga Gorkog, Sinklera, Bebela...</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Septembra 1942. 
jednoglasno je izabran za sekretara partijske ćelije, a time i za zamjenika 
političkog komesara 3. čete. Bilo je to veliko priznanje. Jer nije bilo lako 
postati sekretar ćelije u kojoj je bilo mnogo komunista s bogatim 
revolucionarnim iskustvom.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bio je to, jednom rečju, 
čestit borac, drug i komunista, čijem se liku nije imalo ni šta dodati, ni šta 
oduzeti.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Poginuo je 18. decembra 
1942. godine, kao zamjenik komesara 3. čete. U borbi s četnicima kod sela Čelinca 
pokošen je mitraljeskim rafalom.</span></p>
<p align="right"><span style="font-size:9.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-US;mso-fareast-language:
SR-CYR;mso-bidi-language:AR-SA" class="Bodytext3">Živko ŽIVKOVIĆ</span><br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_16.htm"><b>Prethodni dokument</b></a></TD>
<TD><a href="27_18.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>
