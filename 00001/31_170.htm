<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_169.htm"><b>Prethodni dokument</b></a></TD>
<TD><a href="31_171.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">MIĆO 
BRKLJAČ</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal"><span lang="EN-GB">Maršujući od Bugojna preko Kupresa na 
jug, 3. krajiška brigada je prošla Šujice i u svitanje 7. decembra 1943. 
izbila u rejon Borove glave. Njen zadatak je bio da tu, gdje cesta od Livna u 
blagim serpentinama izvodi na kuprešku visoravan, organizuje odbranu i onemogući 
Nijemcima da prodru prema Šujicama i Kupresu. Okosnicu odbrambenih položaja 
brigade predstavljao je vis Borova glava, koji je svojim dominantnim položajem 
iznad druma omogućavao vještom i smijelom braniocu da tuče i znatno jačeg 
neprijatelja. </span><span lang="DE" style="mso-ansi-language:DE">A borci naše 
brigade znali su dobro da iskoriste takovu prednost.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijateljske 
snage podržavane tenkovima nastupale su od Livna. </span><span lang="EN-GB">Ali, 
stigle su samo do Borove glave. </span><span lang="DE" style="mso-ansi-language:
DE">Tu su bile zaustavljene. Razvile su se veoma oštre borbe koje su trajale 
deset dana i noći. Brigada je uporno odbijala sve napade Nijemaca. Danju se 
glavninom snaga branila, a manjim dijelovima vršila protivnapade u bok i 
pozadinu neprijatelja. Noću je bilo obrnuto. </span><span lang="EN-GB">Vremenske 
prilike bile su veoma teške. Snijeg i golomrazica, a borci su danonoćno bili 
na položajima, bez smjene i skloništa. Odjeća je dotrajala i hladni vjetrovi 
probijali su do kostiju. Slaba ishrana, oštra zima i neprekidne borbe 
iscrpljivali su borce, ali se izdržati moralo. I izdržalo se. Brigada je 
onemogućila prodor neprijatelja prema Kupresu i Bugojnu i za taj uspjeh dobila 
pohvalu od Vrhovnog komandanta druga Tita u kojoj je rečeno:</span></p>
<p class="MsoNormal"><span lang="EN-GB">&quot;Izražavam svoje priznanje i 
zahvalnost borcima, komandirima, komandantima i političkim komesarima III Krajiške 
brigade 1. divizije koji su u borbi kod Livna i Šujica pokazali nadčovječanske 
napore i usprkos nadmoćnijeg neprijatelja, izvršili svoje zadatke, koji su 
bili pred njih postavljeni. &quot;</span></p>
<p class="MsoNormal" align="right" style="margin-top:5.0pt;text-align:right;
line-height:116%"><span lang="EN-GB">Vrhovni komandant NOV i POJ Maršal 
Jugoslavije TITO.</span></p>
<p class="MsoNormal" style="margin-top:8.0pt;text-indent:20.0pt;line-height:91%"><span lang="EN-GB">Za 
tih deset dana borbi brigada je pretrpjela i znatne gubitke: 17 poginulih, 38 
ranjenih, 4 promrzla i 1 nestao. Među poginulima bio je i Mile Brkljač Mićo, 
zamjenik političkog komesara 1. bataljona. Poginuo je 10. decembra 1943. godine 
na Borovoj glavi, gdje je ovaj bataljon držao položaj. Tri dana su Nijemci 
uzaludno jurišali i svaki puta bi se morali povlačiti. Četvrtog dana ubacili 
su u borbu sve snage i uz podršku tenkova opet krenuli cestom prema Borovoj 
glavi, dok su pomoćne snage uputili u duboki obuhvat, rješeni da skrše 
odbranu brigade. </span><span lang="DE" style="mso-ansi-language:
DE">Ali i brigada je bila još odlučnija da ih u tome spriječi. Podstaknut 
uspjesima iz prethodnih dana, 1. bataljon je čvrsto stajao na svojim položajima. 
Borba je otpočela već u ranim jutarnjim časovima i trajala je do kasno u noć. 
U prvoj borbenoj liniji, zajedno sa borcima, bile su komande četa i štab 
bataljona. Nijemci su zasipali naše položaje artiljerijskom i minobacačkom 
vatrom. Iz tenkova su dejstvovali teškim mitraljezima. Mićo se prebacivao od 
desetine do desetine, od zaklona do zaklona i svojim prisustvom i savjetima 
podsticao borce da izdrže još koji sat, da odbiju novi juriš neprijatelja. 
Bio je vedar kao i uvijek i što je borba više odmicala sve uvereniji da će 
Nemci i ovog puta biti tučeni, da će njegov bataljon izdržati.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Pred 
podne, kad je pretrčavao malu zaravan u blizini ceste, sasekao ga je švapski 
mitraljez iz tenka. Izvukli smo ga kroz kišu kuršuma, ali pomoći nije bilo. 
Izdahnuo je ubrzo, na nosilima. Njegova smrt je predstavljala težak gubitak za 
brigadu, a za 1. bataljon pogotovo. Sahranili smo ga kod spaljenih zidova sela 
Malovan. Oproštaj od voljenog druga bio je bolan. Lica boraca skupljena su u grč, 
ispucale usne im podrhtavaju, a promrzli prsti stežu kundake. U tišini mešanoj 
sa fijukom vjetra, snijeg je zatrpao humku još dok smo stajali nad njom. 
Oprostili smo se od svog partijskog rukovodioca i otišli na položaje još odlučniji 
da neprijatelju ne dozvolimo prelaz preko Borove glave, da se borimo onako kako 
nas je Mićo još do prije nekoliko časova učio, kako se i on dvije i po 
godine borio.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Mićo je rođen 1920. godine u selu Rajinovci, kod Kulen Vakufa. Završio je 
osnovnu školu, a onda uprtio čobansku torbu i pošao za ovcama. Dva ljeta je 
čobanovao, a onda privučen eksplozijama mina na trasi Unske pruge napušta očevo 
stado i odlazi u nadničare. Njegov otac je za one naše prilike dobro 
&quot;stajao&quot; i Mići nije bilo nužda, koliko nama ostalima, da se lati 
tako teška posla. Ali on je to više volio nego da u brdima samuje sa ovcama. 
Ni očeva nagovaranja i pretnje nijesu ga mogle vratiti stadu. Ostao je na 
pruzi, rastao među nadničarima i učio školu života. </span><span lang="EN-GB">A 
tu se imalo šta naučiti. Radnici su ćuskijama i macolama razbijali stijenje u 
usjecima i tunelima, a za radni sat su dobijali po dva dinara. Zakidali su im i 
satnice i dnevnice, otpuštali ih bespravno sa posla, povrijeđeni nijesu imali 
pravo na liječenje, niko ih ruje mogao zaštititi.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Miću je i rat zatekao na Unskoj pruzi. Posao je bio obustavljen, a ustaše 
predvođene zloglasnim Mirom Matijevićem, otpočele su sa zvjerstvima. Niti se 
imalo čemu nadati, niti šta očekivati. Mićo je bio među onim malobrojnim 
koji su prvi shvatili da je izlaz u otporu, da na nasilje treba odgovoriti 
silom. A kad se prva ustanička puška oglasila, on je već bio u oružanoj 
grupi Rajinovaca, koja docnije ulazi u sastav odreda &quot;Čovka&quot; a potom 
prerasta u Vakufsku četu. Iako nije posjedovao iskustvo koje bi mu pomoglo da 
se lakše snađe u vojničkim poslovima, on je svojom odvažnošću skretao pažnju 
na sebe. Brzo je shvatao potrebe i zahtjeve koje je takva borba nametala, kao što 
su disciplina, organizovanost, povjerenje, saradnja i potrebe borbe protiv 
samovolje, javašluka i nasilja. A pošto je od malena radio među ljudima i s 
njima, on je dobro poznavao njihov temperamenat i mentalitet, kako i u kojoj 
prilici im treba prići, pa je i kao takav bio zapažen i već u prvim mjesecima 
borbe primljen za člana Komunističke partije. To mu je dalo još više poleta 
i sigurnosti u radu. Bio je neumoran. Za vrijeme predaha i odmora oko njega su 
se okupljali i mladi i stariji da im objasni novosti i događaje koje bi doznao 
iz radio-vjesti ili biltena. Sa borcima je zametao takmičenje u bacanju kamena 
i igru &quot;zujanja&quot;, a sa omladinom se hvatao u kolo i započinjao 
pjesmu. </span><span lang="EN-GB">U svakoj sredini se brzo snalazio i svugdje 
bio rado primljen.</span></p>
<p class="MsoNormal" style="margin-top:2.0pt;line-height:91%"><span lang="EN-GB">Sa 
kakvom se samo upornošću u danima ustanka borio za sprovođenje parole 
&quot;Bratstva i jedinstva&quot;, a to je bio najteži zadatak pred kojim su se 
u našem kraju u tim danima našli komunisti. Decenijama produbljavan jaz između 
Srba, Hrvata i Muslimana, dostigao je vrhunac stvaranjem NDH. Teško je bilo 
objasniti čovjeku čiji je otac ili brat, često i cela familija, pala od ustaškog 
noža, bačena u pećinu ili spaljena u kući, da osveta ne vodi ničemu, da žena 
i djeca nijesu krivi, da nam to može samo škoditi.</span></p>
<p class="MsoNormal" style="line-height:91%"><span lang="EN-GB">Mićo je i u 
tome uspijevao lakše i bolje od drugih. Ljudi su ga voljeli, vjerovali mu i slušali 
njegove savjete. Zbog svega toga on je već početkom 1942. godine izabran za 
sekretara ćelije, a formiranjem omladinskog bataljona 5. krajiškog odreda 
postavljen za zamjenika politkomesara tog bataljona.</span></p>
<p class="MsoNormal" style="line-height:91%"><span lang="EN-GB">U 3. krajišku, 
za zamjenika komesara 1. bataljona, došao je na dan njenog formiranja. Tada je 
u 1. bataljonu tek svaki deseti bio član Komunističke partije, što je premalo 
u odnosu na zadatke koji su se pred njih postavljali. Pa i u tako malom broju 
oni su predstavljali osnovnu političku snagu bataljona. Mićo se s njima prvi 
put sreo na Kamenici. Upoznao ih je na partijskim sastancima koje je održao 
odmah po pristizanju čete na zborno mjesto. To su bili radni sastanci na kojima 
se definisalo mjesto i zadaci komunista uslovljeni ulaskom u brigadu.</span></p>
<p class="MsoNormal" style="line-height:91%"><span lang="EN-GB">Sjećajući se 
tog prvog sastanka partijske ćelije 2. čete, njen tadanji sekretar, Milovan 
Samardžija kaže da je Mićo svojim držanjem ostavio utisak vrlo strogog 
rukovodioca i da su komunisti poslije sastanka izražavali bojazan da ih drug 
Brkljač neće možda uvijek dobro razumjeti, da se s njim neće moći 
diskutovati, da im više liči na vojnog starješinu nego na partijskog 
rukovodioca. Ali on se već narednog dana, za vrijeme marša od Drvara do Rujiške, 
pokazao drugačijim. Marševao je u koloni sa nama, razgovarao sa borcima, šalio 
se i pjevao i od tada on više nije bio za bataljon &quot;drug Brkljač&quot; već 
jednostavno &quot;Mićo&quot;.</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Takav je ostao do kraja. Kad se raspravljalo o zadacima, a naročito o 
slabostima bio je krajnje strog, a odmah zatim prisan i jednostavan.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Govoreći o tome koliko su borci voljeli Miću, Đuro Sabljić, borac 3. čete 
poznat koliko po hrabrosti toliko i po skromnosti, ilustruje svoje sjećanje 
nizom primjera, od kojih ću navesti samo jedan. U toku bitke na Sutjesci, 
negdje u rejonu Govze, njegova desetina je dobila parče konjetine. Dok su je on 
i njegovi drugovi pekli u žbunju pored neke staze, Primijetio je Miću kako 
umoran i iscrpljen od gladi, prolazi mimo njih. Bez razmišljanja Đuro je izašao 
pred njega i ponudio mu svoje sljedovanje još nedopečene konjetine. Miću je 
ova pažnja očito obradovala. Rumenilo mu je oblilo lice, prijateljski se 
osmehnuo, zagrlio Đuru i odbio da primi meso. &quot;Meni je&quot; — kaže Đuro 
— &quot;bilo iskreno žao što nije uzeo, mislio sam da ću ja lakše izdržati, 
dok je on mislio suprotno.&quot;<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Takav 
je Mićo ostao u sjećanjima svih boraca 1. bataljona. </span><span lang="EN-GB">Svaki 
put kad bi neki borac bio primljen u Partiju, on se iskreno radovao. 
Novoprimljenog člana bi obično zagrlio i čestitao mu. Sa takvih sastanaka je 
odlazio radostan, ispunjen osjećanjem da je prisustvovao izuzetno prijatnom činu. 
A u onim danima se teško primalo u Partiju. Kandidati su proveravani na bezbroj 
zadataka i iskušenja i taman kad se mislilo da su kroz sve prošli uspješno, 
neka sitnica bi se pojavila i njihov prijem bi bio odgođen, a rad s njima 
nastavljen. To se desilo i jednom od najpoznatijih boraca 1. bataljona Radi 
Petroviću, koji je nedvosmisleno dokazao da ispunjava sve uslove da bude 
primljen u Partiju. Ali, baš onih dana kad je njegova ćelija namjeravala da to 
pitanje stavi na dnevni red, on je rekao komandiru čete da mu se čini da nije 
red na njegovoj desetini da ide na predstražu i komunisti su to uzeli kao 
ozbiljan razlog da se s njegovim prijemom još malo sačeka. Međutim, Petrović 
je nakon nekoliko dana poginuo na Raduši braneći ranjenike, ispoljavajući i u 
toj borbi krajnji samoprijegor i izuzetnu hrabrost. Komunisti njegove čete su 
žalili što ga zbog one sitnice nijesu primili u Partiju, što mu nijesu omogućili 
da kao komunista pogine. Oni su znali da je on to iskreno želio, iako to nikad 
nikome nije povjerio. Tada se nije govorilo da se želi postati član Partije. 
To je bila briga komunista. Poučen ovim iskustvom, Mićo je ukazivao na potrebu 
smelijeg prijema u Partiju oprobanih boraca.</span></p>
<p class="MsoNormal" style="margin-top:2.0pt;text-indent:18.0pt;line-height:91%"><span lang="EN-GB">Brigadu 
su sačinjavali borci koji su se nesebično borili za liniju i ciljeve Partije, 
ne žaleći živote i čuvajući lik partizana. Moglo bi, obzirom na to, 
izgledati da u takvim uslovima nije bilo teško brojno jačati partijske 
organizacije četa i bataljona. Međutim, tada nije bilo dovoljno biti hrabar, 
odan i ciljevima Partije privržen borac i disciplinovan partizan. Od kandidata 
za Partiju se tražilo da steknu izvesno političko obrazovanje, da znaju i 
argumentima dokazivati i braniti ono za šta se bore, da budu i dobri agitatori 
Partije i da pokazuju interesovanje za politička zbivanja. A taj uslov je za 
mnoge od nas bilo teže ispuniti nego sve one druge skupa. U brigadi su bili, 
uglavnom, manuelni radnici i seljaci koji su umesto knjiga i olovaka baratali 
pijucima, testerama, plugovima ili čobanskim štapovima i njima je bilo lakše 
jurišati na bunker, podnositi gladovanja, trpjeti zimu i marševati po bespuću 
nego čitati istoriju SKP(b), Osnove lenjinizma, Ekonomski razvitak društva i 
slične materijale na kojima se tada sticalo elementarno marksističko 
obrazovanje. Zbog toga su se borci teško odlučivali da uzmu učešća u 
diskusiji, pogotovu na sastancima i časovima političke nastave.</span></p>
<p class="MsoNormal" style="line-height:91%"><span lang="EN-GB">Mićo je sve to 
dobro znao, a znao je i svakog borca u bataljonu. On je znao naše navike i 
sklonosti, kao i mogućnosti i želje, pa je sa puno takta, nenametljivo ali 
uporno razbijao strah od diskusija i stvarao navike čitanja i učenja. Na 
odmoru, maršu, na položajima, svakom zgodnom prilikom dolazio je među borce i 
započinjao razgovor o nekom pitanju. A znao je da odabere problem i da ga uprošćeno, 
jednostavnim rečima, kao uzgred nabaci i tako neosjetno uvuče ljude u 
razgovor. Pošto bi video da se neko od nas zainteresovao, da se zagrijao u 
dokazivanju svog mišljenja, on bi davao ponešto iz svoje torbice da pročita i 
s njim ugovarao ponovni razgovor. Formirao je čitalačke grupe i kružoke, upućujući 
šta da rade i sam često odlazio na njihove sastanke. Članove Partije, obične 
borce, zaduživao je da pripreme i održe četnu konferenciju, da pred četom 
pročitaju radio-vjesti i komentarišu ih. Time je vršio pripreme za izbor 
političkih delegata u vodovima i komesara četa. Na partijskim sastancima i na 
sastancima bataljonskog biroa zalagao se za sistematski partijsko-politički rad 
sa borcima, uvijek naglašavajući da se to čini sa puno takta i obazrivo. 
Jednostavnost i neposrednost su bile najljepše Mićine osobine — kaže Pero 
Trninić, koji je više od godinu dana bio sekretar ćelije u 3. četi 1. 
bataljona, pa prema tome i najbliži njegov saradnik. &quot;On je&quot; — sjeća 
se Pero — &quot;najradije bio među borcima. Za vrijeme marševa ulazio je u 
kolonu čete, hvatao nekog borca pod ruku i tako s njim kilometrima išao 
razgovarajući o sitnim, svakodnevnim stvarima. Za vrijeme odmora odlazio je među 
borce i zametao sa njima igre i zabave. Zbog toga su oni imali bezrezervno 
povjerenje u njega, pa su mu povjeravali i stvari o kojima ni sa najbližim 
drugovima u desetini nijesu razgovarali. I njegove kritike slabosti i propusta 
borci su prihvatali kao prijateljske savjete druga, a ne pridiku starješine, pa 
su se više stidjeli nego plašili. U pitanjima odnosa prema ljudima &quot;Mićo 
nam je bio uzor&quot; — naglašava Pero — &quot;ali koliko god smo se 
trudili, tu mu nijesmo mogli biti ravni. Jer, on se nije trudio da tako postupa, 
on je takav bio.&quot;</span></p>
<p class="MsoNormal" style="line-height:91%"><span lang="EN-GB">Takav je bio i 
takav ostao do kraja Mićo Brkljač, partijski sekretar našeg bataljona, čiji 
lik je zauvjek ostao urezan u našem sjećanju.</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Nikica PILIPOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_169.htm"><b>Prethodni dokument</b></a></TD>
<TD><a href="31_171.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

