<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_76.htm"><b>Prethodni dokument</b></a></TD>
<TD><a href="31_78.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">URUČILA 
SAM PISMO DRUGA DEVE</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:12.0pt;text-indent:20.0pt;line-height:
91%"><span lang="EN-GB">Bila sam ranjena na Metaljci, a zatim prebačena u 
bolnicu u Čajniče. </span><span lang="DE" style="mso-ansi-language:DE">Jedne 
noći bolnica je krenula prema Goraždu. Svi smo nepokretni, a svako je nekog 
vukao. Iz Čajniča se mora što pre izaći, jer se tu zora ne sme dočekati. 
Nemački avioni znaju da smo mi tu, pa može biti svašta.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Kolona 
vijuga izlomljenim putevima. </span><span lang="EN-GB">Teže ranjenike nosili su 
Italijani — zarobljenici i mi koji smo to mogli. </span><span lang="DE" style="mso-ansi-language:DE">Svako 
od pokretnih želeo je da nekom pomogne. </span><span lang="EN-GB">Vodim 
dvojicu, padamo, dižemo se i opet idemo. Iznemogli smo. Dalje ne možemo, ali 
se mora. Sedoh na jedan panj i zajecah. Šta ću, ne mogu nikome pomoći, jer je 
i meni samoj potrebna pomoć. U plaču i jecanju spustih se pored panja i 
zaspah. Kada sam se probudila, ranjenika i tifusara nije bilo oko mene. Obuze me 
strah. Zaboravili su me i ostavili.</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">Mrak 
se spuštao. Sama sam. Rana mi krvari, ali moram napred. Spustih se niz jedno 
brdo i na sreću naiđoh na jednu drugaricu.<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a> 
Priđoh joj i ispričah u kakvoj sam se situaciji našla. Ona me uputi u njihov 
radni vod, za bolničarku. Saznala sam da je u blizini i prateća četa 1. 
proleterske brigade, ista četa koja je bila u mojoj kući u Tesliću 1. januara 
1943. godine. Tu pronađoh dosta poznatih a među njima i Milisava Spasojevića 
Devu i Božu Vukomanovića Cugera. Susret je bio dirljiv i ostao mi je u trajnom 
sećanju.<o:p>
</o:p>
</span></p>
<p class="MsoNormal" style="text-indent:20.0pt;line-height:91%"><span lang="EN-GB">Bilo 
je to početkom maja 1943. godine. Sunce je obasjavalo nežne latice behara. Pčelice 
su zujale pune praha. Cuger, nasmejan, sa crvenim šalom oko vrata, seo je sa 
Devom među nas zajedno. Razvi se topao i prijatan razgovor, pun mašte i lepih 
snova. Sećanje na dane kod kuće, lepote mladosti, mirnog života i slobode. 
Ali, sve nam je to oduzeo prokleti Švabo. Deva govori srdito. </span><span lang="DE" style="mso-ansi-language:DE">Pun 
je neke osvete, prosto uzrujan, kao da bi se odmah tukao. </span><span lang="EN-GB">Kuvar 
nas prekide i pozva na ručak. </span><span lang="DE" style="mso-ansi-language:DE">Deva 
je pravi kavaljer. </span><span lang="EN-GB">Pokupi naše porcije i odleti da 
nam donese ručak. Veselo, mladalački, sleti niz brdašce, i vrati se brzo sa 
punim porcijama.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Za 
vreme ručka Deva me upita kad mislim natrag u 3. krajišku. Rekoh mu da ću 
odmah čim budem uhvatila vezu s njom, pa makar to bilo i ovog trenutka. On tada 
izvadi jedno crveno jaje iz džepa i pismo koje je bilo napisano i zapakovano. </span><span lang="DE" style="mso-ansi-language:DE">Nekako 
sa strahom poče da mi govori:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ankice, ja bih te zamolio da mi učiniš jednu uslugu. — Pružajući 
mi jaje i pismo on nastavi. Evo, uzmi ovo, i kad se vratiš u bataljon, pozdravi 
drugaricu Milesu,<a style="mso-footnote-id:ftn2" href="#_ftn2" name="_ftnref2" title><span style="mso-special-character:
footnote" class="MsoFootnoteReference">[2]</span></a> predaj joj i ispričaj sve 
o čemu smo razgovarali. Pozdravi je mnogo i kaži da se čuva, jer je rat pri 
kraju. </span><span lang="EN-GB">Samo, molim te, predaj ti njoj lično.</span></p>
<p class="MsoNormal" style="line-height:91%"><span lang="EN-GB">4. bataljon 1. 
proleterske se spremao za pokret. Pozdravismo se, a Cuger i Deva žurnim 
koracima odoše preko livade. Gledali smo za njima sve dok se nisu izgubili u šumici. 
</span><span lang="DE" style="mso-ansi-language:DE">Kasnije smo saznali da je 
Deva poginuo. Ta nas je vest sve potresla. Želela sam da ga vidim, ali oni su 
bili dosta daleko od bataljonskog saniteta. Još veći bol me obuze onog 
trenutka kada se setih crvenog jajeta i pisma. Kroz nekoliko dana došli smo u 
blizinu 3. krajiške brigade. Čim sam to saznala, iako smo bili u pokretu, žurila 
sam da stignem do druga Koče<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a> 
i da tražim dozvolu da se vratim u moju brigadu. Pozdravih se sa svima i 
zahvalih im se na gostoprimstvu. </span><span lang="EN-GB">Koča se nasmeja i reče:</span></p>
<p class="MsoNormal" style="line-height:91%"><span lang="EN-GB">— Zar tako 
rade Krajišnici, kad se izleče beže u svoju jedinicu?</span></p>
<p class="MsoNormal" style="line-height:91%"><span lang="EN-GB">Dugo sam 
putovala dok nisam pronašla moj 4. bataljon. </span><span lang="DE" style="mso-ansi-language:
DE">Kolona ide kroz šumu, iznemogla i umorna. A ima i nas ranjenika. Osećam da 
ne mogu napred. Pored mene prolazi Čurgus,<a style="mso-footnote-id:ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a> 
jašući na konju. U stvari, ja sam ga izdaleka primetila i pomislila kako bi mi 
konj dobro došao i ublažio muke. Kada je Ljubiša primetio kako se vučem u 
koloni, sišao je nesebično s konja, a mene zamolio da uzjašem i da se malo 
odmorim. </span><span lang="EN-GB">Tada me obuze neka sramota, a zbog čega, ni 
sama ne znam. </span><span lang="DE" style="mso-ansi-language:DE">Konja nisam 
htela primiti, ali Ćurgus je bio uporan, pa mi ga je ostavio a on je produžio 
pešice. Međutim, i ja sam ga vodila samo nekoliko koraka, predala sam ga težem 
ranjeniku.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Kada sam se 
susrela sa Milesom, obuze me neka tuga i nisam imala hrabrosti da joj isporučim 
porupu. Koči<a style="mso-footnote-id:ftn5" href="#_ftn5" name="_ftnref5" title><span style="mso-special-character:
footnote" class="MsoFootnoteReference">[5]</span></a> sam rekla o čemu se radi 
i predala mu pismo da joj ga on uruči. A crveno jaje se izgnječilo u rancu, pa 
sam ga morala još mnogo ranije skloniti.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Tako je, na žalost, pismo mrtvog proletera ostalo bez odgovora.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Ankica BELOŠ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Ime joj je Katica, a zvali su je Kaća. Iz prateće je čete 4. bataljona 1. 
    proleterske brigade<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="DE" style="mso-ansi-language:DE"> 
    Milesa Đorđević, referent saniteta 4. bataljona.<o:p>
    </o:p>
    </span></p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:footnote" lang="EN-GB" class="MsoFootnoteReference">[3]</span></a><span lang="DE" style="mso-ansi-language:DE"> 
    Koča Popović, komandant 1. proleterske divizije.<o:p>
    </o:p>
    </span></p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:footnote" lang="EN-GB" class="MsoFootnoteReference">[4]</span></a><span lang="DE" style="mso-ansi-language:DE"> 
    Ljubiša Ćurgus, zamenik politkomesara 4. bataljona.<o:p>
    </o:p>
    </span></p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:footnote" lang="EN-GB" class="MsoFootnoteReference">[5]</span></a><span lang="DE" style="mso-ansi-language:DE"> 
    Koča Jončić, politkomesar 4. bataljona.<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_76.htm"><b>Prethodni dokument</b></a></TD>
<TD><a href="31_78.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

