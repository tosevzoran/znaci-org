<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_239.htm"><b>Prethodni dokument</b></a></TD>
<TD><a href="31_241.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="EN-GB" style="font-size:10.0pt;mso-bidi-font-size:11.0pt">BATALJON 
BOMBAŠA</span><span lang="EN-GB" style="font-size:10.0pt;mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:10.0pt;text-indent:20.0pt;line-height:
91%"><span lang="EN-GB">Rastajemo se sa Beogradom i 24. novembra 1944. godine 
krećemo za Sremski front. Dugačke kolone naših jedinica bile su pozdravljene 
špalirima građana koji su izašli na ulice Beograda i Zemuna da isprate 
odlazak proletera, oslobodioca Beograda, na Sremski front. Veliki broj omladine 
Beograda, Mladenovca i Valjeva je sada u našim jedinicama. Iz naše kolone 
odjekuju partizariske pesme, a iz mase naroda čujemo klicanja: &quot;Živeli 
proleteri!&quot; &quot;Živeli oslobodioci Beograda!&quot; ...</span></p>
<p class="MsoNormal" style="text-indent:20.0pt;line-height:91%"><span lang="EN-GB">Istoga 
dana stigli smo u Staru Pazovu gde smo i zanoćili, a 25. novembra prešli put 
od Stare Pazove do Sremskih Karlovaca. U Sremskim Karlovcima jedinice su se počele 
izdvajati iz sastava divizijske kolone, svaka u svom pravcu, prema već određenim 
posebnim zadacima. Naš 3. bataljon je 26. novembra izvršio pokret od Sremskih 
Karlovaca do sela Susek, gde smo se razmestili za prenoćište. Posle večere, 
neki su išli na spavanje a neki na obezbeđenje. Sutradan 27. novembra ujutru 
pošao sam da obidem borce razmeštene po kućama. Svi su se dobro osećali 
posle dvodnevnog marševanja. Posebno raspoloženje vladalo je u desetini Jovičić 
Miladina, a u istoj kući bila je smeštena i neka jedinica Crvene armije. </span><span lang="DE" style="mso-ansi-language:DE">Već 
od rane zore pravili su veselje. Na sredini sobe stajao je stari sto, prekriven 
komadima iskasapljenog svinjčeta. </span><span lang="EN-GB">Na stolu je bilo i 
sitno iseckane sirove slanine pomešane sa solju, a pored stola stajala su dva 
balona sa rakijom. Crvenoarmejci i naši su se veselili, jeli slaninu i pili 
rakiju. Kada sam ušao u kuću, jedan od crvenoarmejaca pitao je desetara kakvu 
funkciju obavljam, na što ovaj odgovori da sam zamenik komesara čete. 
Crvenoarmejac uze lonče od pola litra i doviknu svom drugu: &quot;Davaj votku, 
eto komisar&quot;! Nudili su me da pijem, ali ja nisam mogao i morao sam otići.</span></p>
<p class="MsoBodyTextIndent"><span lang="EN-GB">Početkom decembra naš bataljon 
je bio u rezervi, postavljen iza 2. i 4. bataljona koji su stupili u borbu. 
Bataljon je bio dosta odmoran i snabdeven oružjem i municijom. Među borcima se 
diskutovalo: &quot;Zaboravili smo kakav je miris baruta i dosta smo se odmarali 
u Beogradu&quot;. U četama se vršio pregled oružja, čišćenje i 
podmazivanje. Mitraljesci su se u tome takmičili. Nebo je bilo prekriveno 
visokim pramenastim oblacima, koji su ostavljali utisak kao da i vreme nije 
raspoloženo.</span></p>
<p class="MsoNormal" style="text-indent:20.0pt;line-height:91%"><span lang="EN-GB" style="mso-bidi-font-size:9.0pt">4. 
decembra oko 16 časova u komandu 2. čete došao je bataljonski kurir i obratio 
se komandiru čete sa naređenjem komandanta bataljona da komanda čete odmah pođe 
u štab bataljona.</span></p>
<p class="MsoNormal" style="text-indent:20.0pt;line-height:91%"><span lang="EN-GB" style="mso-bidi-font-size:9.0pt">Komandir 
2. čete Đorđe Babić Đokina odmah je naredio polazak, a komesar čete Mića 
Solomun dodade:</span></p>
<p class="MsoNormal"><span lang="EN-GB" style="mso-bidi-font-size:9.0pt">— Biće 
prpe!</span></p>
<p class="MsoNormal" style="line-height:91%"><span lang="EN-GB" style="mso-bidi-font-size:
9.0pt">Pred štabom smo zatekli komandanta bataljona kako zamišljen šeta 
ispred šatora u kome je bio smešten štab bataljona. Njegova zamišljenost 
ostavljala je utisak da su ga obuzele ozbiljne brige.</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Komande četa su se sakupile. &quot;Dosta smo ležali, 
već smo zaboravili da se borimo&quot; reče komesar bataljona Milanko Pećanac, 
a onda se obratio komandiru 1. čete Milenku Stuparu:</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">&quot;Kako su tvoji Vođeničani? Jesu li se 
odmorili za predstojeće borbe? ...&quot; Na to pitanje, zamenik komandanta 
bataljona Milan Bodiroža Radak, reče: &quot;E, moj komesare, ti još ne znaš 
da je Milenko Krnjeušanin! On uvek navija za svoju drugu četu&quot;.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Komandant bataljona, pošto je pregledao neke zabeleške, 
podiže glavu i reče:</span><span lang="DE" style="mso-ansi-language:
DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">— Moji komesari su vrlo aktivni u humoru i šali. 
Ako ovako budu aktivni u političkoj pripremi jedinica, onda ćemo sa uspehom 
izvršiti borbem zadatak. Dosta je šale! Da pređemo na pripremu za izvršenje 
zadataka.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-bidi-font-size:
9.0pt;mso-ansi-language:DE">Komandant bataljona je dao kratko naređenje 
komandama četa, u kome je saopštio da se jedinice spreme za borbu. Dat je rok 
u kome mora biti podeljena večera. Posle su održani kratki sastanci partijskih 
i skojevskih organizacija. Pošto je završena večera, jedinice su krenule na 
zborno mesto. U međuvremenu, komandant je sa komandirima četa izvršio 
upoznavanje sa zadatkom.</span><span lang="DE" style="mso-ansi-language:DE"><o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U prvi suton bataljon je bio postrojen. Komandant je primio izveštaj od 
komandira četa i posle je sa svojim zamenikom, komesarom bataljona i njegovim 
pomoćnikom, izašao pred stroj. Saopštenje zadatka bataljonu bilo je kratko, 
kakva su inače bila naređenja komandanta Mile Bulajića. On reče da je naš 
bataljon dobio vrlo težak, ali i častan zadatak. &quot;Treba da napadnemo 
Nemce gore u onoj šumi. Naime nije lako savladati gusto minsko polje, žičane 
prepreke i zauzeti neprijateljske rovove duže vremena pripremane. Štab brigade 
je ovaj zadatak poverio našem bataljonu. Nemce iz utvrđenja možemo isterati 
samo ručnim bombama.&quot; I zatim zatraži dobrovoljce za ovaj zadatak.<o:p>
</o:p>
</span></p>
<p class="MsoNormal" style="margin-top:3.0pt;line-height:91%"><span lang="DE" style="mso-ansi-language:DE">Noć 
je pritisla šumu, vreme oblačno, zbog čega je vidljivost bila veoma slaba. U 
bataljonu je vladala tišina. Čete su sa zbornog mesta pošle svaka svojim 
pravcem, prema utvrđenom rasporedu. Komandant bataljona se kretao sa 2. četom 
koja se nalazila na čelu kolone. Ušli smo u šumu. Tišina je ostavljala 
utiske kao da u njoj nema nikoga. Ispred nas čuju se pucnji, a dolutali kuršumi 
fijuču iznad nas. Odjednom mali zastoj. </span><span lang="EN-GB">Komandant 
bataljona reče:</span></p>
<p class="MsoNormal" style="margin-top:2.0pt;line-height:91%"><span lang="DE" style="mso-ansi-language:DE">— 
Nemci su blizu! Sa ove linije čete se razvijaju u streljački stroj.<o:p>
</o:p>
</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="DE" style="mso-ansi-language:DE">U 
tom se pojavi grupa boraca iz našeg 2. bataljona sa dva ranjenika. Priđe jedan 
komandantu Bulajiću i reče da su imali tešku borbu sa Nemcima, koji su se 
jako utvrdili,</span><span lang="DE" style="mso-ansi-language:HR"> </span><span lang="DE" style="mso-ansi-language:
DE">dodajući: &quot;Ne znam kako ćete proći. Eto ih tu blizu, pazite dobro da 
vam ne otkriju položaj. Želim vam uspeh!&quot;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Bulajić mu se 
zahvali na informacijama, poluglasno se nasmeja i reče:<o:p>
</o:p>
</span></p>
<p class="MsoNormal"><span lang="EN-GB">— Noćas će Švabe da plate ceh i za 
vas i za nas. </span><span lang="DE" style="mso-ansi-language:DE">Pokazaćemo im 
ko smo!<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Čete su 
spremne za prelazak u napad. 1. i 2. četa su u prvoj borbenoj liniji, a 3. četa 
u rezervi kreće se na spoju ove dve čete. Svi smo sa uzbuđenjem čekali 
komandantov znak, koji treba da pretvori duboku noćnu tišinu u borbeni žagor 
ljudskih uzvika i odjeka raznih oružja i oruđa. Ugovoreno vreme za početak 
napada je blizu. Komandant pogleda na sat.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Bilo je 10 
minuta do 1,00 5. decembra 1944. godine. Još deset minuta pa će bombaši da 
prekinu noćnu tišinu. Odjednom, komandantova truba probudi noć i njene tajne 
u šumi. Zagrmeše ručne bombe. Od njihovih eksplozija i vatre automatskog oružja 
kao da su se šuma i zemlja tresle. </span><span lang="EN-GB">Odjeknuše uzvici: 
&quot;Napred drugovi! Požuri, Đokina! Za mnom!&quot; oglasi se komandant i 
pojuri u pravcu prvih rovova uzvikujući dalje:</span></p>
<p class="MsoNormal"><span lang="DE" style="mso-ansi-language:DE">&quot;Držite 
ih žive!&quot;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Odjednom se 
pojavi plamen i eksplozija koja nas poče obasipati zemljom. Već ispred prvih 
rovova pade komandir Đokina teško ranjen od nagazne mine. Smrtno ranjen pade 
komesar Solomun. Ranjeni su i kuriri Tešić Jovo i četna bolničarka Bosnić 
Đuka. Prvim naletom bombaša omogućeno je uskakanje u prve rovove. Šumom su 
se prolamali rafali automatskih oružja. Eksplozije bombi su sevale jedna za 
drugom. Došao nam je kurir 1. čete i izvestio da je četa isterala Nemce iz 
prve linije rovova i uspešno prodrla u dubinu neprijateljske odbrane. Izveštava 
komandanta da je mrtvih i ranjenih bilo dosta. Poginuli su komandiri vodova Mile 
Stupar i Marko Knežević; teško je ranjena Dušanka Medić, delegat voda. 
Grdio ju je komandir Milenko kada smo bacali bombe i terao je da legne, a ona 
nije htela, nego je u trku bacala bombe i zato je ranjena. Htela je da posluži 
primerom, kao delegat voda i da, valjda, prva upadne u neprijateljske rovove.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Iz 3. čete, koja je u borbu uvedena iz rezerve, dolazi izveštaj o uspešnom 
nastupanju. Borba se nastavlja nesmanjenom žestinom. Dugi mitraljeski rafali 
obasipaju položaje Nemaca i omogućavaju brži pokret jedinica. </span><span lang="EN-GB">Komandant 
trubom označava pravac kretanja, i borci jure na Nemce koji su još pred nama. 
Komandant juriša ispred bataljona i kad je on tu, niko ne izostaje, svi jure 
napred! Borci viču: &quot;Napred! Ura! Hvataj ih žive!&quot; Iako su pod 
gustim rafalima nemačkih mitraljeza, oni uskaču u rovove i progone 
neprijatelja. Prasak ručnih bombi ne prestaje.</span></p>
<p class="MsoNormal" style="text-indent:19.0pt;line-height:91%"><span lang="DE" style="mso-ansi-language:DE">Odjednom 
povika komandant: &quot;Vekiću, daj dva mitraljeza kod 2. voda.&quot; A Grbić 
Dušan javlja da se pred njima Nemci grupišu. Tamo je i Đuro Stupar, zamenik 
komandira čete, koji je preuzeo komandu nad 2. četom, jer je Đokina teško 
ranjen.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Kurir, brzo kod komandira minobacačke čete i javi mu da se jedan 
minobacački vod odmah prebaci ovde kod nas — naređuje komandant.<o:p>
</o:p>
</span></p>
<p class="MsoNormal" style="line-height:91%"><span lang="EN-GB">— Evo ih, tu 
su i minobacačlije — javi se Milan Mrđa Mrđica.</span></p>
<p class="MsoNormal" style="line-height:91%"><span lang="EN-GB">Komandant pokaza 
komandiru čete odakle nas obasipa jaka vatra i ometa dalji pokret. Ubrzo počeše 
dejstvovati minobacači. Ućutaše se rafali nemačkih &quot;šaraca&quot;. </span><span lang="DE" style="mso-ansi-language:DE">Mitraljezi 
neprestano tuku dugim rafalima. Rakete obasjavajući šumu, ostavljaju utisak 
kao da se u šumi pojavio neki veliki požar.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Borba za prvu, drugu i treću liniju rovova trajala je četiri sata. 
Ranjenih i poginulih već ima mnogo... Još nismo proterali Nemce iz svih utvrđenja. 
Nastavljeno je kretanje dalje. U pokretu smo nailazili na brojne leševe nemačkih 
vojnika. Simo Knežević izveštava sa levog krila da je njihov vod naišao na 
jak otpor Nemaca. Borba ponovo počinje da se rasplamsava. Komandant daje naređenje 
za opkoljavanje razbijenih Nemaca koji su se nalazili u skloništima ispred nas. 
Pozvao je komandira mitraljeske i minobacačke čete i naredio im da koncentrišu 
jaku vatru i time omoguće četama opkoljavanje skloništa iz kojih su se Nemci 
još branili. Komandiru 3. čete naređeno je da obilazi sa desne strane, a 1. 
čete levo.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Komandir voda 
Grbić Dušan, sa vodom, je išao sa čela i ponovo smo naišli na jaku vatru i 
otpor. Poginuo nam je mitraljezac — desetar Karanović Rade Švaba. Vod sa 
delegatom voda Kačar Dragom naišao je na mine — javljaju sa desnog krila. 
Dragu Kačaru odbijene su obe noge i ruke. &quot;Teško je ranjena i mala Mikica 
Marinković&quot;, izveštava komandir voda Dušan Grbić. Komandantova truba je 
dala znak za dalji pokret. Počelo je opkoljavanje i hvatanje razbijenih nemačkih 
vojnika u šumi. Pod udarcima jake minobacačke vatre, a preplašeni iznenadnim 
udarcima ručnih bombi, nemački vojnici su se počeli predavati. Nekako smo 
odjednom saznali da ih ima dosta koji su se sklonili u zemunice, utvrđena 
skloništa. Brzo smo pojurili tamo sa jednim vodom. </span><span lang="EN-GB">Otpor 
nisu davali. Na poziv njihovih vojnika počeli su izlaziti iz skloništa i 
predavati se. </span><span lang="DE" style="mso-ansi-language:DE">Tu smo 
zarobili preko 80 nemačkih vojnika. </span><span lang="EN-GB">Našli smo dosta 
municije, raznog oružja i materijala.</span></p>
<p class="MsoNormal"><span lang="EN-GB">Dan smo dočekali u žestokom obračunu 
sa Nemcima. Ujutru smo videli protiv koga smo se borili. Zarobljenici su bili 
svi u isprljanim uniformama, a sa njihovim amblemima više nisu ličili na 
&quot;nepobedive&quot; pripadnike Trećeg rajha. Ta noć nam je otrgla mnogo 
ratnih drugova i drugarica. Neki su poginuli, mnogi su evakuisani u bolnice.</span></p>
<p class="MsoNormal"><span lang="DE" style="mso-ansi-language:DE">Proboj nemačke 
odbrane je izvršen. Naše jedinice su mogle brzo da se ubacuju i nastave dalje 
gonjenje neprijatelja. Naši borci prikupljali su se na određenom mestu. 
Razgovori su protekli u prepričavanju noćnih događaja. </span><span lang="EN-GB">Doneli 
su nam i doručak. </span><span lang="DE" style="mso-ansi-language:DE">Pojedini 
drugovi se fotografišu da bi imali uspomenu iz ove borbe.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Komandant je 
već poslao izveštaj štabu brigade da je bataljon izvršio zadatak. Posle kraćeg 
predaha i doručka, nastavljen je pokret radi gonjenja razbijenog neprijatelja. 
Prolazimo kroz sremska sela, u kojima nas narod dočekuje neobično radosno. Na 
položajima kod Berka bataljon je završio borbe u Sremu za 1944. godinu i prešao 
u Adaševce na odmor, gde je zajedno sa narodom dočekao Novu godinu. Tu je 
bataljon, na čelu sa komandantom, dobio pohvalu za uspešnu borbu i proboj 
neprijateljske odbrane na pravcu s. Vizići — s. Ljuba.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Dušan TEŠIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_239.htm"><b>Prethodni dokument</b></a></TD>
<TD><a href="31_241.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

