<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 1</b><br> 

<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_202.htm"><b>Prethodni dokument</b></a></TD>
<TD><a href="4_14_1_204.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BR. 203</strong></p>
<p align="center"><strong>IZVEŠTAJ MAJORA PETRA BAĆOVIĆA OD 9. DECEMBRA 1942. 
DRAŽI MIHAILOVIĆU O RAZGOVORU SA GENERALOM BLAŽOM ĐUKANOV1ĆEM I PUKOVNIKOM 
BAJOM STANIŠIĆEM O PRIPREMAMA ZA OPERACIJU PROTIV NOV i POJ U ZAPADNOJ BOSNI1</strong></p>
<p>Kalinovik 9 decembra 1942 god.</p>
<p>Dragi i vrlo poštovani Gospodine Ministre,</p>
<p>Najpre da Vas pozdravim i srdačno zablagodarim na pažnji i gostoprimstvu 
koje ste ukazali mojim drugovima i meni prilikom naše posete Vrhovnoj komandi.2 
Odmah zatim hoću da pređem na poslovne aktuelne stvari, koje su podjednako važne 
za sve nas.</p>
<p>U Ostrogu sam vodio poduži razgovor sa generalom g. Blažom Đukanovićem i 
pukovnikom g. Bajom Stanišićem. Oni nisu zadovoljni ni sa postojećom 
situacijom u Crnoj Gori, ni sa načinom na koji se sprovodi i vrši naša 
organizacija. Naročito đeneral g. Blaža Đukanović. On je veoma neraspoložen 
zbog toga što se postavljaju izvesni komandanti i dele izvesni vojnički položaji 
bez njegovog znanja i saglasnosti. Nisam mogao steći impresiju da je ovde u 
pitanju njegova lična sujeta, nego briga samo i jedino za opšte dobro. G. Đukanović 
veruje da on ljude, a naročito oficirski kor, u Crnoj Gori vrlo dobro poznaje i 
misli da se prave krupne greške zbog nepoznavanja karaktera i sposobnosti 
pojedinih oficira koji se postavljaju na važne i odgovorne položaje. U jednom 
momentu on se čak pitao: »Pa dobro, zbog čega sam ja uopšte na položaju 
komandanta. Ja ne znam šta se događa u najsudbonosnijim danima po srpski 
narod. Odgovornost će biti sva na meni. E, kad ja treba da nosim odgovornost 
onda bi bilo potrebno da se čuju i moje sugestije«. To su bile reči g. Đukanovića. 
Pored toga on me je zamolio da izrazim njegovu želju, da ga što pre pozovete 
na razgovor i sa njim raspravite sva aktuelna pitanja. Ponavljam: g. Đukanović 
je mnogo zabrinut i ne skriva svoje negodovanje protiv rđave organizacije.</p>
<p>Što se tiče pukovnika g. Baje Stanišića, smatram da na njegovoj 
teritoriji stanje nije zadovoljavajuće. Komunisti su vrlo aktivni i, posle 
uspeha u Rusiji, ponovo su počeli da dižu glave. Tu i tamo oni se često 
javljaju u grupama i trojkama; primećeni su mnogi njihovi kuriri: njihova 
propaganda opet je (postala vrlo živa i nacionalisti strepe da se komunistička 
avet opet ne povampiri. Pukovnik g. Baja Stanišić je divna ličnost, sa 
prefinjenim karakterom ali se plašim da nije dovoljno energičan i efikasan u 
borbi protiv neprijatelja. Veru-jem samo zbog toga što je isuviše čestit i 
dobronameran. Ja sam ga upozorio na sve ove činjenice i molio da bude energičniji. 
Samo, mislim da bi bilo neophodno da i Vi u ovome pravcu insistirate. I kod 
njega, a naročito kod g. Blaže Đuka-novića, naišao sam na veliko 
negodovanje što se major g. Ra-dulović uzima u razne konbinacije bez njihovog 
konsultovanja. Oni imaju najnepovoljnije mišljenje o njemu i njegovim vojničkim 
sposobnostima pa ne mogu da shvate njegove česte odlaske i vezu sa Vrhovnom 
Komandom.</p>
<p>Obavešten sam, takođe, da se general Ljuba Novaković nalazi u Bjelopavlovićima3 
i punom parom radi protivu naše organizacije.4 Smatram da bi ovoga čoveka 
trebalo, pod svaku cenu, ukloniti, jer on je isuviše mnogo zla naneo našoj 
organizaciji da bi trebalo imati ma kakvih obzira prema njemu.5</p>
<p>Neću biti neskroman ako Vam kažem da je stanje na teritoriji naše komande 
vrlo dobro. Kad bismo imali još dovoljno hrane i sretstava bilo bi upravo odlično. 
Samo postoji izvesno nezadovoljstvo među Bosancima i Hercegovcima. Smatraju, i 
to svi iz reda, da su zapostavljeni kada su podeljena unapređenja i 
odlikovanja. Nije potrebno, poštovani Gospodine Ministre, da Vama napominjem 
kakav je udeo dala Bosna i Hercegovina u borbi za slobodu. Niko, valjda, kao 
Srbi Bosne i Hercegovine nije izdržao tolike nesreće i tolike nedaće, i sa čašću 
izneo srpsku zastavu i protivu ustaša, i protiv Ne-maca, i protiv komunista, pa 
i protiv Italijana. Pravo bi bilo da dan se da moralna satisfakcija, a to je 
najviše što im možete dati. Vi znate, Gospodine Ministre, da je samo mali 
broj Bosanaca i Hercegovaca odlikovan i unapređen, upravo samo njih nekoliko, 
tako da bi se mogli na prste prebrojati. Ljudi su osetljivi i sujetni, a kod naših 
primitivnih gorštaka oset-ljivost je potencirana do same bolesti. Zato Vas 
molim da moj predlog o odlikovanju i unapređenju, koji ću Vam poslati 
naj-skorijih dana, usvojite i zadovoljite ove ljude koji su to zaista i zaslužili.</p>
<p>Depešama sam Vas izvestio o pripremama koje vršimo za pohod u Zapadnu Bosnu 
i Liku. Elan i disciplina kod naših boraca upravo su sjajni, i ja sam duboko 
uveren da će naša akcija potpuno uspeti i doneti ogromne koristi srpskom 
narodu.</p>
<p align="center">S verom u Boga za Kralja i Otadžbinu!</p>
<p align="center"><strong>Ištvan</strong></p>
<p align="center">O[perativnom]6</p>
<p align="center"><strong>Pavlović</strong></p>
<p align="center">Pitanje Blaže Đukanovića i Baje Stanišića raspravljeno. I 
Blažo i Bajo su suviše miroljubivi i neaktivni.</p>
<p align="center">Mi radimo svoj posao a oni kako hoće.</p>
<p align="center"><strong>D. Mih.</strong></p>
<p>1 Original (pisan na mašini, ćirilicom) u Arhivu VII, Ča, k. 171, reg. br. 
26/4 (BH-V-2060).</p>
<p>2 Major Baćović je od 1. do 6. decembra 1942. boravio u Štabu Draže 
Mihailovića. (Vidi dok. br. 202, nap. 9.)</p>
<p>3&nbsp; Na karti 1:100.000: Bjelopavlići.</p>
<p>4&nbsp; Radmilo Grđić je 14. decembra 1942. izvestio Dobrosava Jevđe-vića 
da se general Ljuba Novaković nalazi kod popa Radojice Perišića, komandanta 
Golijske brigade, i da je u Bjelapavlićima Izdao letak u kome je za Dražu 
rekao da je petokolonaš, a Blažo Đukanović italijanski plaćenik (Arhiv VII, 
Ca, k. 159, reg. br. 50/2).</p>
<p>5 Taj stav je označen na margini.</p>
<p>6&nbsp; Tekst u nastavku je Draža Mihailović, olovkom, dopisao na poleđini 
dokumenta.</p>
<p>
<br>
<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_202.htm"><b>Prethodni dokument</b></a></TD>
<TD><a href="4_14_1_204.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
