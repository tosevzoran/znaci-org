<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_259.htm"><b>Prethodni dokument</b></a></TD>
<TD><a href="31_261.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">HIGIJENA 
U BRIGADI</span><span lang="DE" style="font-size:10.0pt;mso-bidi-font-size:
12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:11.0pt;line-height:91%"><span lang="DE" style="mso-ansi-language:DE">Pod 
vrlo teškim uslovima rata, bez najneophodnijih sredstava i opreme, uspevali smo 
da u brigadi održimo dobru higijenu. U nedostatku sredstava, sve što bi nam 
koristilo od zarobljenog neprijatelja, kao i u oslobođenim mestima, svaki 
pojedinac u brigadi vodio je računa da se prikupi. </span><span lang="EN-GB">Sanitetski 
materijal se blagovremeno morao dostaviti bolnici.</span></p>
<p class="MsoNormal" style="line-height:91%"><span lang="EN-GB">Služba saniteta 
obuhvatala je: održavanje higijene u brigadi (lične i kolektivne), lečenje, 
negu i brigu ranjenika i bolesnika. Za sve ovo bila je zadužena uprava bolnice, 
preko referenata saniteta bataljona i četnih i vodnih bolničara. O tome je 
brinula higijenska ekipa u sastavu: Nikola Kunjadić Nišina kao šef, sa članovima 
Angelom Slovencem i Ostojom Krajišnikom. Parenje odeće i opreme vršilo se u 
benzinskim buradima, poznatim kao partizanska burad. Ova burad su se mogla brzo 
tovariti na konje i prenositi s položaja na položaj. Rad ekipe bio je dosta 
složen usled čestih borbenih dejstava i marševa, pa je u nekim slučajevima 
ekipa ostajala pri jednom bataljonu i više dana, kasnije se priključivala 
sledećem bataljonu da bi i kod njega mogla izvršiti parenje opreme i odeće.</span></p>
<p class="MsoNormal" style="line-height:91%"><span lang="EN-GB">U brigadi smo 
imali prvo četiri a zatim 7 bataljona, pa intendanturu, bolnicu i prištapske 
delove. Raspolagali smo vrlo lošom opremom, zbog čega je bilo nemoguće stalno 
održavati dobru ličnu i kolektivnu higijenu. Zahvaljujući ovakvoj 
organizaciji rada, ipak smo uspevali da održimo higijenu na solidnoj visini. 
Ishrana boraca je bila slaba, a uz to i velika iscrpljenost svakodnevnom borbom 
stvarali su nam teškoće, jer se broj bolesnih povećavao.</span></p>
<p class="MsoNormal" style="line-height:91%"><span lang="EN-GB">U najtežim 
borbenim situacijama, kao što su bili prelazi preko Tare, Pive i Sutjeske, kada 
je bilo naređeno da se ostave kazani, Nišina je sve tovario na konje i 
prebacivao dalje, probijajući se kroz obruče neprijatelja. Tako je i unajvećim 
borbama zadatak bio potpuno izvršavan. Zahvaljujući ovakvom zalaganju drugova 
iz saniteta, naša brigada je imala vrlo malo obolelih od tifusa iako se on 
prenosio vašima, za koje su uslovi pri slaboj higijeni bili jako povoljni.</span></p>
<p class="MsoNormal" style="line-height:91%"><span lang="EN-GB">U našoj brigadi 
smo imali veliki broj vrednih i zdravih krajiških devojaka, koje su ne samo vršile 
dužnosti bolničarki nego su u slobodnom vremenu prale i krpile odeću boraca i 
zavojni materijal, ribale prostorije, održavale strogu higijenu u brigadi. One 
su ovaj zadatak izvršavale na uštrb svog slobodnog vremena, kojeg su ionako 
malo imale. S obzirom na borbene zadatke koje smo izvršavali, trebalo je da za 
što kraće vreme operu, okrpe i osuše rublje i odeću boraca, jer nas je 
stalno očekivao novi borbeni zadatak. </span><span lang="DE" style="mso-ansi-language:
DE">Naše drugarice su tako umorne kretale u borbene zadatke i marševe.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Prilikom pokreta iz jednog mesta u drugo, redovno, gde god se to moglo, upućivana 
je napred ekipa konačara da ispita da li ima obolelih od tifusa, da očisti 
prostorije gde će se jedinica zadržati kraće ili duže vreme. Za ovaj posao 
redovno, bilo je vrlo malo vremena i morao se obaviti u što kraćem roku. U 
sastavu ovih ekipa, pored iskusnih boraca, najčešće su bile naše bolničarke.Rukovodioci 
saniteta u našoj brigadi imali su punu podršku i pomoć rukovodstva štaba 
brigade i bataljona. U vodu i četi za celokupan rad u sanitetskoj službi bile 
su odgovorne bolničarke, u bataljonu referenti bataljona, a u brigadi uprava 
bolnice.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U toku celog rata nije se desilo, iako smo imali teških situacija, da nam 
ranjenik ili bolesnik ostane na položaju. Štab brigade je uvek bio spreman da 
nam odredi onoliko ljudstva koliko je bilo potrebno radi prenošenja i obezbjeđenja 
ranjenika sa položaja na položaj, iz mesta u mesto. Dešavalo se da i po ceo 
bataljon prenosi ranjenike i evakuiše bolnicu, a ujedno da je i obezbeđuje od 
neprijateljskog napada.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">S obzirom na sve okolnosti, mali broj težih ranjenika smo upućivali u 
divizijsku bolnicu. Uglavnom smo ih zadržavali u brigadnoj bolnici do njihovog 
zalečenja ili potpunog ozdravljenja i vraćali natrag u jedinice, u borbu. Lečenje 
je obavljano najprimitivnijim sredstvima.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Odmah po formiranju brigade, drug Nikola Karanović je izdao naredbu kojom 
su predviđene najnužnije higijensko-epidemiološke mere. </span><span lang="EN-GB">Te 
smo se naredbe striktno pridržavali i to nam je mnogo koristilo.</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Žarko LATINOVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_259.htm"><b>Prethodni dokument</b></a></TD>
<TD><a href="31_261.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

