<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_83.htm"><b>Prethodni dokument</b></a></TD>
<TD><a href="31_85.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="DE" style="font-size:10.0pt;mso-bidi-font-size:11.0pt;mso-ansi-language:
DE">POGIBIJA</span><span lang="DE" style="font-size:10.0pt;mso-bidi-font-size:
11.0pt;mso-ansi-language:HR"> </span><span lang="DE" style="font-size:
10.0pt;mso-bidi-font-size:11.0pt;mso-ansi-language:DE">PU</span><span lang="HR" style="font-size:10.0pt;mso-bidi-font-size:11.0pt;mso-ansi-language:
HR">Š</span><span lang="DE" style="font-size:10.0pt;mso-bidi-font-size:
11.0pt;mso-ansi-language:DE">KOMITRALJESCA</span><span lang="HR" style="font-size:10.0pt;mso-bidi-font-size:11.0pt;mso-ansi-language:HR"> 
3. Č</span><span lang="EN-GB" style="font-size:10.0pt;mso-bidi-font-size:11.0pt">ETE</span><span lang="EN-GB" style="font-size:10.0pt;mso-bidi-font-size:11.0pt;mso-ansi-language:
HR"> </span><span lang="EN-GB" style="font-size:10.0pt;mso-bidi-font-size:
11.0pt">DU</span><span lang="HR" style="font-size:10.0pt;mso-bidi-font-size:
11.0pt;mso-ansi-language:HR">Š</span><span lang="EN-GB" style="font-size:
10.0pt;mso-bidi-font-size:11.0pt">ANA</span><span lang="EN-GB" style="font-size:10.0pt;mso-bidi-font-size:11.0pt;mso-ansi-language:HR"> 
</span><span lang="EN-GB" style="font-size:10.0pt;mso-bidi-font-size:11.0pt">BALABANA</span><span lang="HR" style="font-size:10.0pt;mso-bidi-font-size:12.0pt;mso-ansi-language:
HR"><o:p>
</o:p>
</span></b></p>
<p class="MsoNormal" style="margin-top:7.0pt;line-height:91%"><span lang="DE" style="mso-ansi-language:DE">Ve</span><span lang="HR" style="mso-ansi-language:
HR">ć </span><span lang="DE" style="mso-ansi-language:DE">u</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">prvim</span><span lang="DE" style="mso-ansi-language:HR"> </span><span lang="DE" style="mso-ansi-language:DE">danima</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">ustanka</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Du</span><span lang="HR" style="mso-ansi-language:
HR">š</span><span lang="DE" style="mso-ansi-language:DE">an</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">se</span><span lang="DE" style="mso-ansi-language:HR"> </span><span lang="DE" style="mso-ansi-language:DE">na</span><span lang="HR" style="mso-ansi-language:
HR">š</span><span lang="DE" style="mso-ansi-language:DE">ao</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">u</span><span lang="DE" style="mso-ansi-language:HR"> </span><span lang="DE" style="mso-ansi-language:DE">partizanskim</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">redovima</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Posle</span><span lang="DE" style="mso-ansi-language:HR"> </span><span lang="DE" style="mso-ansi-language:DE">oslobo</span><span lang="HR" style="mso-ansi-language:HR">đ</span><span lang="DE" style="mso-ansi-language:
DE">enja</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Drvara</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">jedno</span><span lang="DE" style="mso-ansi-language:HR"> </span><span lang="DE" style="mso-ansi-language:DE">vreme</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">se</span><span lang="DE" style="mso-ansi-language:HR"> </span><span lang="DE" style="mso-ansi-language:DE">nalazio</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">u</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">jedinicama</span><span lang="DE" style="mso-ansi-language:HR"> </span><span lang="DE" style="mso-ansi-language:DE">koje</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">su</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">dr</span><span lang="HR" style="mso-ansi-language:HR">ž</span><span lang="DE" style="mso-ansi-language:DE">ale</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">polo</span><span lang="HR" style="mso-ansi-language:HR">ž</span><span lang="DE" style="mso-ansi-language:
DE">aje</span><span lang="DE" style="mso-ansi-language:HR"> </span><span lang="DE" style="mso-ansi-language:DE">prema</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">Bos</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Petrovcu</span><span lang="HR" style="mso-ansi-language:HR">, </span><span lang="DE" style="mso-ansi-language:DE">a</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">zatim</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">se</span><span lang="DE" style="mso-ansi-language:HR"> </span><span lang="DE" style="mso-ansi-language:DE">vratio</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">svojoj</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">ku</span><span lang="HR" style="mso-ansi-language:HR">ć</span><span lang="DE" style="mso-ansi-language:DE">i</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">u</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">selo</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Bastase</span><span lang="HR" style="mso-ansi-language:HR">, 
</span><span lang="DE" style="mso-ansi-language:
DE">gde</span><span lang="DE" style="mso-ansi-language:HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">do</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">kraja</span><span lang="HR" style="mso-ansi-language:HR"> 1941. </span><span lang="DE" style="mso-ansi-language:DE">godine</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">sa</span><span lang="DE" style="mso-ansi-language:HR"> </span><span lang="DE" style="mso-ansi-language:DE">ostalom</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">omladinom</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">izvr</span><span lang="HR" style="mso-ansi-language:HR">š</span><span lang="DE" style="mso-ansi-language:DE">avao</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">razne</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">zadatke</span><span lang="DE" style="mso-ansi-language:HR"> </span><span lang="DE" style="mso-ansi-language:DE">za</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">oslobodila</span><span lang="HR" style="mso-ansi-language:HR">č</span><span lang="DE" style="mso-ansi-language:
DE">ki</span><span lang="DE" style="mso-ansi-language:HR"> </span><span lang="DE" style="mso-ansi-language:DE">pokret</span><span lang="HR" style="mso-ansi-language:
HR">.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Po</span><span lang="HR" style="mso-ansi-language:HR">č</span><span lang="DE" style="mso-ansi-language:DE">etkom</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">aprila</span><span lang="HR" style="mso-ansi-language:HR"> 
1942. </span><span lang="DE" style="mso-ansi-language:DE">kada</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">se</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">osetio</span><span lang="DE" style="mso-ansi-language:HR"> </span><span lang="DE" style="mso-ansi-language:DE">ja</span><span lang="HR" style="mso-ansi-language:
HR">č</span><span lang="DE" style="mso-ansi-language:DE">i</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">uticaj</span><span lang="DE" style="mso-ansi-language:HR"> </span><span lang="DE" style="mso-ansi-language:DE">partizanskih</span><span lang="HR" style="mso-ansi-language:HR"> 
č</span><span lang="DE" style="mso-ansi-language:
DE">eta</span><span lang="DE" style="mso-ansi-language:HR"> </span><span lang="DE" style="mso-ansi-language:DE">na</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">neka</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">sela</span><span lang="DE" style="mso-ansi-language:HR"> </span><span lang="DE" style="mso-ansi-language:DE">u</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">okolini</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">Drvara</span><span lang="HR" style="mso-ansi-language:HR">, </span><span lang="DE" style="mso-ansi-language:DE">Du</span><span lang="HR" style="mso-ansi-language:
HR">š</span><span lang="DE" style="mso-ansi-language:DE">an<a style="mso-footnote-id:
ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a></span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">je</span><span lang="DE" style="mso-ansi-language:HR"> </span><span lang="DE" style="mso-ansi-language:DE">re</span><span lang="HR" style="mso-ansi-language:
HR">š</span><span lang="DE" style="mso-ansi-language:DE">io</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">da</span><span lang="DE" style="mso-ansi-language:HR"> </span><span lang="DE" style="mso-ansi-language:DE">po</span><span lang="HR" style="mso-ansi-language:
HR">đ</span><span lang="DE" style="mso-ansi-language:DE">e</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">u</span><span lang="HR" style="mso-ansi-language:HR"> 3. (</span><span lang="DE" style="mso-ansi-language:DE">kameni</span><span lang="HR" style="mso-ansi-language:HR">č</span><span lang="DE" style="mso-ansi-language:
DE">ku</span><span lang="HR" style="mso-ansi-language:HR">) č</span><span lang="DE" style="mso-ansi-language:DE">etu</span><span lang="HR" style="mso-ansi-language:
HR">, </span><span lang="DE" style="mso-ansi-language:DE">koja</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">se</span><span lang="DE" style="mso-ansi-language:HR"> </span><span lang="DE" style="mso-ansi-language:DE">nalazila</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">u</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">selu</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Kamenica</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">istovremeno</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">dejstvovala</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">prema</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Drvaru</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">Bos</span><span lang="HR" style="mso-ansi-language:
HR">. </span><span lang="DE" style="mso-ansi-language:DE">Grahovu</span><span lang="HR" style="mso-ansi-language:HR">. 
</span><span lang="DE" style="mso-ansi-language:
DE">Javio</span><span lang="DE" style="mso-ansi-language:HR"> </span><span lang="DE" style="mso-ansi-language:DE">se</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">komandi</span><span lang="HR" style="mso-ansi-language:HR"> 
č</span><span lang="DE" style="mso-ansi-language:
DE">ete</span><span lang="DE" style="mso-ansi-language:HR"> </span><span lang="DE" style="mso-ansi-language:DE">i</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">tra</span><span lang="HR" style="mso-ansi-language:HR">ž</span><span lang="DE" style="mso-ansi-language:
DE">io</span><span lang="DE" style="mso-ansi-language:HR"> </span><span lang="DE" style="mso-ansi-language:DE">da</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">ga</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">prime</span><span lang="HR" style="mso-ansi-language:HR">, </span><span lang="DE" style="mso-ansi-language:DE">ali</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">je</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">bio</span><span lang="DE" style="mso-ansi-language:HR"> </span><span lang="DE" style="mso-ansi-language:DE">odbijen</span><span lang="HR" style="mso-ansi-language:
HR">, </span><span lang="DE" style="mso-ansi-language:DE">jer</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">oru</span><span lang="HR" style="mso-ansi-language:HR">ž</span><span lang="DE" style="mso-ansi-language:DE">ja</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">nije</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">bilo</span><span lang="DE" style="mso-ansi-language:HR"> </span><span lang="DE" style="mso-ansi-language:DE">dovoljno</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">ni</span><span lang="DE" style="mso-ansi-language:HR"> </span><span lang="DE" style="mso-ansi-language:DE">za</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">starije</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">i</span><span lang="DE" style="mso-ansi-language:HR"> </span><span lang="DE" style="mso-ansi-language:DE">one</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">koji</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">su</span><span lang="DE" style="mso-ansi-language:HR"> </span><span lang="DE" style="mso-ansi-language:DE">vo</span><span lang="HR" style="mso-ansi-language:
HR">j</span><span lang="DE" style="mso-ansi-language:DE">sku</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">slu</span><span lang="HR" style="mso-ansi-language:HR">ž</span><span lang="DE" style="mso-ansi-language:DE">ili</span><span lang="HR" style="mso-ansi-language:
HR">, </span><span lang="DE" style="mso-ansi-language:DE">a</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">koji</span><span lang="DE" style="mso-ansi-language:HR"> </span><span lang="DE" style="mso-ansi-language:DE">su</span><span lang="DE" style="mso-ansi-language:
HR"> </span><span lang="DE" style="mso-ansi-language:DE">u</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">ovim</span><span lang="DE" style="mso-ansi-language:HR"> </span><span lang="DE" style="mso-ansi-language:DE">prilikama</span><span lang="DE" style="mso-ansi-language:HR"> 
</span><span lang="DE" style="mso-ansi-language:
DE">imali</span><span lang="DE" style="mso-ansi-language:HR"> </span><span lang="DE" style="mso-ansi-language:DE">prednost</span><span lang="HR" style="mso-ansi-language:HR">. 
</span><span lang="EN-GB">Nije se mogao rastati sa drugovima i četom. Teška 
srca vratio se svojoj kući na Glavičicu. Nije to bilo ni lako. On je još 
februara meseca učestvovao sa 3. četom u napadu na jednu italijansku kolonu 
koja je krenula drumom prema selu Bastasi. Iako bez oružja, Dušan je u toj 
borbi učestvovao i pomagao partizanima koliko je znao i mogao.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Dejstva 
partizanskih četa u okolini Drvara, u kome se nalazio italijanski granizon, sve 
više su jačala, a Dušana je mučila misao kako doći do oružja, postati 
partizan i ravnopravno se boriti protiv neprijatelja sa ostalim drugovima. 
Ponovo se javio komandi Kameničke čete, ali je odgovor bio isti: &quot;Nema 
oružja, zarobi pušku, pa ćemo te primiti u četu&quot;. Dok je Dušan molio 
komandu čete da ga primi, Italijani su iz Drvara krenuli i već izbili na 
Spasovinu (na putu za selo Kamenicu). </span><span lang="DE" style="mso-ansi-language:DE">Komandir 
čete, popularni Ćić jednostavno je rekao:<o:p>
</o:p>
</span></p>
<p class="MsoNormal" style="line-height:91%"><span lang="EN-GB">&quot;Eno oružja 
kod Italijana, idi pa ga donesi&quot;. Dušan je to i učinio. Pošao je sa 
drugim vodom koji je dočekao Italijane na položajima na Brini i kod železničke 
pruge. Razvila se žestoka</span></p>
<p class="MsoNormal" style="line-height:91%"><span lang="EN-GB">borba, ali je 
neprijatelj uspeo da se sredi i održi na zauzetim položajima. U takvoj 
situaciji, komandir voda Vicuka Bodroža, sa grupom od pet boraca, među kojima 
je bio i Dušan bez oružja, prikriveno se spustio pored Gruborovih kuća i od 
Kelečevića kuća napao bočno Italijane koji su zalegli oko crkve i Rodića kuća 
na Spasovini.</span></p>
<p class="MsoNormal" style="line-height:91%"><span lang="EN-GB">Tučeni 
preciznom vatrom s fronta i napadnuti sa boka, Italijani su počeli da se povlače 
odstupajući prema Drvaru, noseći svoje mrtve i ranjene. Grupa se vratila sa 
uspešno izvršenog zadatka, a Dušan, kad je doneo pušku, raportirao je 
komandiru čete: &quot;Druže komandire, izvršio sam Vaše naređenje. </span><span lang="DE" style="mso-ansi-language:DE">Da 
li sada mogu da ostanem u četi?&quot; Tako je četa dobila novog borca — Dušana 
Balabana, a on pušku za kojom je tako dugo čeznuo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Četa je ulazila u sve oštrije borbe, sada ne samo sa Italijanima već i sa 
četnicima, a Dušan se sve više isticao svojom hladnokrvnošću i neustrašivošću. 
Osećao je da mu je italijanska puška mala i nedovoljno ubitačna, pa je težio 
za nekim boljim i efikasnijim oružjem. Tražio je puškomitraljez, a znao </span><span lang="SR-CYR" style="mso-ansi-language:SR-CYR">ј</span><span lang="DE" style="mso-ansi-language:DE">e 
da ga ne može dobiti, jer su njega nosili iskusniji borci. Dušan se posebno 
sprijateljio sa puškomitraljescima 2. voda i stalno je bio uz njih. Kada bi četa 
maršovala, on bi po čitav dan nosio puškomitraljez, a na odmoru bi ga 
rasklapao, čistio i ispitivao njegove &quot;tajne&quot;. Kao u šali, znao je 
da kaže:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Moram da otmem za sebe drugo oružje, jer mi je ova puška mala!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Bila mu je žarka želja da postane puškomitraljezac, ili bar da u nekoj 
borbi oproba svoju veštinu na puškomitraljezu. Ta mu se želja ispunila u 
borbi sa četnicima kod Bosanskog Grahova, kada mu je njegov puškomitraljezac 
pružio priliku da praktično oproba svoju veštinu. Posle te borbe njegovoj 
radosti nije bilo kraja i on se više nije odvajao od puškomitraljeza. Kad bi 
bio određen u patrolu, tražio je da nosi puškomitraljez i tako mu se sve više 
pružala prilika da ga nosi u borbi. Sa takvom željom dočekao je i avgust, 
kada je 3. četa ušla u sastav novoformirane 3. krajiške brigade.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Brigada je išla iz borbe u borbu, a Dušan je sve češće dejstvovao sa puškomitraljezom. 
</span><span lang="EN-GB">Ali, kako je on to često govorio, još uvek nije bio 
njegov &quot;vlasnik&quot;. Iako se zarobljavalo sve više oružja, pa i puškomitraljeza, 
uvek je trebalo da se pošalje nekome ko nema. Tada bi Dušan govorio:</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="line-height:91%"><span lang="HR" style="mso-ansi-language:
HR">— </span><span lang="EN-GB">Moram</span><span lang="EN-GB" style="mso-ansi-language:
HR"> </span><span lang="EN-GB">i</span><span lang="HR" style="mso-ansi-language:
HR">ć</span><span lang="EN-GB">i</span><span lang="EN-GB" style="mso-ansi-language:
HR"> </span><span lang="EN-GB">po</span><span lang="EN-GB" style="mso-ansi-language:
HR"> </span><span lang="EN-GB">pu</span><span lang="HR" style="mso-ansi-language:
HR">š</span><span lang="EN-GB">komitraljez</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">kada</span><span lang="EN-GB" style="mso-ansi-language:HR"> 
</span><span lang="EN-GB">ga</span><span lang="EN-GB" style="mso-ansi-language:HR"> 
</span><span lang="EN-GB">ja</span><span lang="EN-GB" style="mso-ansi-language:HR"> 
</span><span lang="EN-GB">donesem</span><span lang="HR" style="mso-ansi-language:HR">, 
</span><span lang="EN-GB">nikom</span><span lang="EN-GB" style="mso-ansi-language:HR"> 
</span><span lang="EN-GB">ga</span><span lang="EN-GB" style="mso-ansi-language:HR"> 
</span><span lang="EN-GB">ne</span><span lang="HR" style="mso-ansi-language:HR">ć</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">dati</span><span lang="HR" style="mso-ansi-language:HR">!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Došlo je vreme kada se brigada pripremala za napad na Bihać. Vršile su se 
intenzivne pripreme. Komesar čete drži čas i objašnjava, pored ostalog, kako 
se treba držati u naseljenim mestima, kakav odnos treba imati prema narodu, šta 
se može uzeti a šta ne itd. Dušan pita:<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">— Ako ja otmem puškomitraljez, hoću li ga ja nositi, ili ćemo ga opet 
poslati nekom ko nema?<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U borbi za oslobođenje Bihaća, Dušan se posebno istakao. Pored ostalog, 
on je u toj borbi ubio ustaškog puškomitraljesca, uzeo njegov puškomitraljez 
i tako, najzad, ispunio svoju žarku želju. Iz Bihaća se vratio sa puškomitraljezom 
na ramenu i punim rancem municije i bombi. I svi borci u četi bili su 
zadovoljni, ne samo zbog jednog mitraljeza više već zbog poverenja u Dušana, 
njegovu hrabrost i veštinu rukovanja puškomitraljezom.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Sa tim puškomitraljezom Dušan je prošao put sa 3. krajiškom brigadom od 
Bihaća, preko centralne Bosne, Hercegovine, istočne Bosne i dela Crne Gore, učestvujući 
u borbama na Raduši planini, Neretvi, Drini i u drugim značajnim borbama. 
Skoro čitava brigada je znala za visokog Dušana Balabana, puškomitraljesca 3. 
čete 1. bataljona, i njegovo hrabro držanje u svakom okršaju. Posebno se 
istakao u odsudnoj borbi sa Nemcima za spas ranjenika na planini Kobili iznad 
Prozora.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U proleće 1943. godine 3. krajiška brigada se preko Drine prebacila u Sandžak 
i sredinom maja je izbila pred Bijelo Polje, pripremajući se, zajedno sa 1. 
proleterskom brigadom, za prodor u Srbiju. Ali, 15. maja 1943. godine 
neprijatelj je otpočeo sa velikom ofanzivom u Crnoj Gori i Sandžaku i jake 
nemačke snage napale su 1. bataljon, koji je branio položaje kod sela Cerovo, 
a njegova 3. četa držala je dominantno brdo Banderu. Razvila se žestoka 
borba, naročito kod 3. čete i brdo Bandera nekoliko puta je preotimano. Kada 
se četa morala povlačiti. Dušan je uvek bio među poslednjima, a kada se jurišala, 
on je prvi izlazio sa svojim puškomitral</span><span lang="SR-CYR" style="mso-ansi-language:
SR-CYR">ј</span><span lang="DE" style="mso-ansi-language:DE">ezom. Ali, iz 
jednog juriša Dušan se nije vratio. Neprijateljski rafal ga je pokosio i on je 
zauvek ostao na brdu Banderi, zajedno sa svojim puškomitraljezom.<o:p>
</o:p>
</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Milorad TOMIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="EN-GB"> 
    Dušan Balaban rođen je 1920. godine u s. Bastrasi kod Drvara. Pre rata bio 
    radnik u Drvaru.</span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_83.htm"><b>Prethodni dokument</b></a></TD>
<TD><a href="31_85.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

