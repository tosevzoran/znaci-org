<html>
<head>
<meta http-equiv="Content-Type" content="text/html; charset=utf-8">

<title>Jozo Tomasevich: CETNICI U DRUGOM SVJETSKOM RATU 1941-1945</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jozo Tomasevich: CETNICI U DRUGOM SVJETSKOM RATU 1941-1945</b><br>


<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_82.htm"><b>Prethodni dokument</b></a></TD>
<TD><a href="40_84.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<h3 style="text-indent:10.0mm"><span lang="HR" style="mso-ansi-language:HR">PREMA 
SRBIJI I KONAČNOJ PROPASTI</span></h3>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mihailović 
i preostali srbijanski četnici, koji su brojili oko 12.000 ljudi, otišli su 
13. aprila s Vučjaka na sjeveru centralne Bosne i započeli svoj~čTug pokret 
prema Srbiji.<sup>68</sup> Umjesto da krenu prema donjem toku rijeke Drine, gdje 
je u to doba godine zbog nabujalih voda bilo nemoguće prijeći bez posebne 
opreme, krenuli su zapadnim putem uzduž desne obale Save, sve dok se nisu 
približili utoku Vrbasa u Savu. (Ova ruta trebala je navesti jedinice 
Jugoslavenske armije na pomisao da su krenuli prema Sloveniji). Zatim je njihova 
približna maršruta, kako pokazuje karta 7, naglo zaokretala na jug i jugoistočno 
kroz planine, sve do točke koja se nalazi nešto istočnije od Konjica na 
Neretvi, a zatim na jugoistok u smjeru Kalinovika i Zelengore, te dalje na 
istok, opet prema Drini, do točke blizu Broda, gdje je bilo moguće prijeći 
rijeku bez poteškoća.<sup>69</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">68 
Banović i Stepanović, u <i>Politici </i>od 26. augusta 1962. Mihailović također 
navodi broj od 12.000 u svom saopćenju od 28. februara 1945. svojim 
predstavnicima u inozemstvu. (On zapravo govori o 20.000 četničkih boraca iz 
Srbije i Crne Gore). Vidi Jovan Donović, »Izvještaji generala Mihailovića iz 
kraja 1943 i 1944 godine«, str. 71.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">69 
Najpotpuniji četnički prikaz ovog pokreta, iz pera jednog preživjelog koji je 
uspio pobjeći u inozemstvo, nalazi se <i>u </i></span><span style="font-size:7.0pt">Milo</span><span lang="HR" style="font-size:7.0pt;mso-ansi-language:HR">š</span><span style="font-size:7.0pt">evi</span><span lang="HR" style="font-size:7.0pt;
mso-ansi-language:HR">ć, str. 228 - 244. Na suđenju u augustu 1945. Keserović 
je izjavio da je Mihailović izabrao »najduži i najteži pravac« za povratak 
u Srbiju. <i>Suđenje članovima rukovodstva organizacije Draže Mihailovića, </i>str. 
219.<span style="letter-spacing:-.2pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR"><center><img src="/images/20519.jpg" width="600"></center></span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:8.0pt;mso-ansi-language:HR">Karta 
7. Pravac Mihailovićevog i Đurišićevog posljednjeg pokreta</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Na 
tom maršu, dugom oko dvije stotine osamdeset kilometara, četničke snage bile 
su ostaci jedne vojske koja je u bitci za svoju stvar bila poražena i čije su 
snage desetkovali vojni porazi, tifus i unutarnja nesloga. Bila je to vojska 
kojoj su nedostajale vojna, sanitetska, kao i transportna sredstva, opterećena 
bolesnim i ranjenim vojnicima. Na početku su se ove obeshrabrene formacije 
morale nositi s povremenim uznemiravanjem i ustaša i dijelova Jugoslavenske 
armije, ali njihovi napadi nisu bili u međusobnom odnosu; zatim su ostale samo 
jedinice Jugoslavenske armije koje su operirale i kao lokalni odredi i kao 
jedinice regularne vojske i vršile stalan iako ne uništavajući pritisak, 
prividno namijenjen tome da omete, ali ne i da zadrži četničko napredovanje. 
Nakon otprilike dvije trećine puta, jugoslavenska avijacija postala je dnevni 
pratilac četnika, ponekad napadajući a ponekad ne, ali izvještavajući 
partizanska komandna mjesta o njihovom kretanju.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mihailović 
je i dalje cijelo vrijeme od »majora Ćosića« dobivao poruke koje su pružale 
primamljivu sliku prilika u Srbiji, pa su tako četnici, trpeći loše vremenske 
uvjete skupa s uznemiravanjem, od strane dijelova Jugoslavenske armije hitali 
prema, kako su mislili, sigurnom terenu. Nakon otprilike mjesec dana marša 
približili su se mjestu gdje su namjeravali prijeći Drinu. Tada ih je 10. maja 
koncentrirani napad djelova Jugoslavenske armije stjerao u stvarno opasni položaj 
na obali Jezerice, male desne pritoke Neretve, zapadno od Kalinovika. Na tom je 
mjestu obala Jezerice sasvim okomita i visoka klisura, pa je spuštanje prema 
rijeci vrlo otežano. Tako zaustavljeni, četnici su bili na milost i nemilost 
izloženi združenom zračnom i kopnenom napadu ovih snaga. Tokom spuštanja i 
prelaženja (iako je Jezerica ovdje tek malo širi potok) četnici su izgubili 
svu svoju tešku opremu, svu radio opremu, sve svoje konje i veliki broj ljudi.<sup>70</sup> 
Dva dana kasnije opet su partizanske snage, Treći udarni korpus Jugoslavenske 
armije i 3. bosansko-hercegovačka divizija Korpusa narodne obrane Jugoslavije 
(KNOJ),<sup>71 </sup>koncentrično napale oslabljene četničke kolone. Službena 
<i>Hronologija </i>narodnooslobodilačkog rata bilježi o događajima 12. maja 
1945, u dijelu o Bosni i Hercegovini, slijedeće:<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">»U 
rejonu r. Sutjeske i s. Zakmura jedinice 3. udarnog korpusa JA i 3. divizije 
KNOJ-a pristupile uništenju jake četničke grupe. (Četnici su uglavnom bili 
zarobljeni i uništeni, izuzev 300-400 četnika rasturenih na prostoriji od 
Zelengore do r. Prače, sa kojima su se nalazili Draža Mihailović i članovi 
četničke Vrhovne komande.)<sup>72</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">70 
Banović i Stepanović, u <i>Politici </i>od 26. augusta 1962; </span><span style="font-size:7.0pt">Milosevic, 
</span><span lang="HR" style="font-size:7.0pt;mso-ansi-language:HR">str. 238 - 
239.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">71 
Ovaj potonji, poznat kao KNOJ, sačinjavale su specijalne trupe, a njegove prve 
jedinice osnovane su u augustu 1944. One su osobito upotrebljavane za 
likvidaciju ostataka unutarnjih protivničkih snaga, suradnika okupatora.<span style="letter-spacing:
-.55pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><i><span lang="HR" style="font-size:7.0pt;mso-ansi-language:HR">72 
Hronologija 1941 - 1945, </span></i><span lang="HR" style="font-size:7.0pt;mso-ansi-language:HR">str. 
1107.<span style="letter-spacing:-.15pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">S 
ovim snagama Jugoslavenske armije bio je također i odred OZNE pod komandom 
potpukovnika Đorđa Lazića, čiji je specijalni zadatak bio da Mihailovića 
uhvati živog. Ali njegov plijen mu je izmakao. U stanju konfuzije koja je 
zavladala među četnicima, trojici četničkih komandanata — Dragoslavu Račiću, 
Dragutinu Keseroviću i Nikoli Kalabiću — uspjelo je da se odvoje i da sa nešto 
svojih vojnika pobjegnu svaki za sebe prema Srbiji. Dva druga vodeća četnička 
komandanta, general Trifunović i kapetan Neško Nedić, poginuli su. U ta četiri 
dana, od 10. do 13. maja, pretežnu većinu srbijanskih četnika je nekom 
ironijom zadesila njihova sudbina blizu mjesta gdje je glavnina snaga NOVJ sa 
svojim vojno-političkim rukovodstvom u junu 1943. izbjegla uništenje u završnoj 
fazi operacije </span><i><span lang="DE" style="mso-ansi-language:DE">Schw</span><span lang="HR" style="mso-ansi-language:
HR">a</span><span lang="DE" style="mso-ansi-language:DE">r</span><span lang="HR" style="mso-ansi-language:HR">tz 
</span></i><span lang="HR" style="mso-ansi-language:HR">(Peta neprijateljska 
ofenziva). Ostatke četnika gonile su snage KNOJ-a tjednima nakon ove četničke 
katastrofe. Možda najveću ovakvu grupu, u kojoj je bio i general Mihailović, 
opkolila je u noći od 21. na 22. maja blizu sela Bulozi u jugoistočnoj Bosni 
3. proleterska brigada i gotovo ju potpuno zbrisala. Mihailoviću i još 
sedamnaestorici uspjelo je pobjeći. Prema detaljnom prikazu jugoslavenskih 
historičara između 1. i 18. maja četnički su gubici, ubijeni i zarobljeni, 
iznosili 9.235 ljudi, uključujući više od 300 oficira.<sup>73</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="font-size:7.0pt;mso-ansi-language:HR">73 
Za potpuni prikaz konačnog napada na četnike i za sudbinu nekih komandanata 
vidi Banović i Stepanović, u <i>Politici </i>od 26. i 27. augusta 1962.<span style="letter-spacing:
-.25pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Sloboda 
trojice četničkih komandanata koji su uspjeli pobjeći ovom napadu u blizini 
sela Zakmur, bila je kratkotrajna. Keserovića su uhvatili odmah nakon prijelaza 
preko Drine u Srbiju; suđeno mu je, osuđen je na smrt i u augustu 1945. je 
kazna nad njim izvršena. Račića su jugoslavenske snage sigurnosti otkrile idućeg 
novembra u jednom selu u Srbiji i ubijen je na mjestu. Kalabić je u Srbiju došao 
s možda ne manje od sto i pedeset ljudi i uspio je izmaknuti snagama sigurnosti 
sve do decembra, kada je uhvaćen pomoću dobro smišljene lukavštine.<sup>74</sup> 
Pokazat će se da je Kalabić odigrao važnu ulogu u hvatanju Mihailovića 
nekoliko mjeseci kasnije.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">74 
Ibid, </span></i><span lang="HR" style="font-size:
7.0pt;mso-ansi-language:HR">od 6. do 8. septembra 1962. Kad su službenici 
jugoslavenske policije pukim slučajem saznali za Kalabićevo, boravište, praveći 
se da su četnici, uspostavili su kontakt s mladim četničkim oficirom Milićem 
Boškovićem, kojeg je Kalabić nakon svog povratka u Srbiju imenovao 
komandantom valjevskog okruga, te su preko njega uspostavili kontakt i s Kalabićem. 
Rekli su ~Kalabiću da imaju vezu s jednim američkim obavještajnim agentom 
koji je u Jugoslaviji i želi pomoći Kalabiću da pobjegne u inozemstvo. Kad je 
Kalabić inzistirao na tome da vidi američkog agenta, doveden mu je čovjek 
koji se je ponašao kao Amerikanac. Uvjeren, i ne obazirući se na savjete nekih 
svojih oficira, Kalabić se je složio da ga agenti otprate do Beograda, kako bi 
tobože stupio u dodir s četnicima koji su tamo živjeli u tajnosti. Kalabić i 
njegov tjelohranitelj otišli su u Beograd s navodnim četnicima i »američkim« 
agentom i tamo su ih sakrili u jednoj kući. Ali nakon obroka za kojim se mnogo 
pilo, Kalabić je odvojen od svog čuvara, savladan i odveden u zatvor.<o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mihailović 
je nekim čudom još uvijek bio na slobodi, sa šakom svojih ljudi i usprkos 
katastrofi koja je zadesila glavninu njegovih trupa, uspio je nastaviti svojim 
putem. On je lukavim manevrima nadmudrio svoje gonitelje, krećući se sa svojom 
malom pratnjom od planine do planine, vraćajući se natrag kad je trebalo da se 
otrese potjere, te je s vremenom došao na područje planina Devetak i Javor u 
istočnoj Bosni. Tu je mala grupa naišla na neke bosanske četnike koji su se 
skrivali u šumama i udružili su snage. Grupa oko Mihailovića, koja ga je 
direktno opskrbljivala hranom, smještajem i obavještenjima, brojila je sada 
oko šezdeset ljudi, uključujući majora Dragišu Vasiljevića, Borka Radovića 
i nekoliko drugih četničkih komandanata. Jugoslavenske snage sigurnosti koje 
nisu mnogo zaostajale, uskoro su otkrile generalovo boravište, a u julu 1945. 
su od jednog bivšeg Mihailovićevog pratioca dobile potpune podatke o tome gdje 
se točno nalazi, o broju ljudi koje ima sa sobom i tako dalje.<sup>75</sup> 
OZNA je u augustu i septembru učinila svoj prvi odlučni pokušaj da uhvati 
Mihailovića. Povjerila je taj zadatak jednom od svojih operativaca, čovjeku 
poznatom kao major Ljubo Popović. Nakon što je pustio bradu kakvu su nosili četnici, 
Popović je s nekolicinom slično prerušenih pomoćnika otišao u istočnu 
Bosnu; tamo su u četničkoj odjeći ušli u šume na sumnjivom području kako 
bi pronašli Mihailovićevu grupu. Bila je to jalova potraga. Ili im je 
Mihailović izmakao u zadnjem trenutku, ili nije bilo načina da se probije zaštitni 
pojas koji su oko njega stvorili njegovi ljudi i simpatizeri po selima. Major 
Popović je povučen u Beograd, ali su snage sigurnosti i dalje stalno nadzirale 
područje.<sup>76</sup><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">75 
Ibid, </span></i><span lang="HR" style="font-size:
7.0pt;mso-ansi-language:HR">od 28. i 29. augusta 1962. Mihailović je čini se 
svoj prvi dodir s istočnobosanskim četnicima uspostavio 18. juna i ubrzo 
poslije toga održao je čak i sastanak s nekolicinom bosanskih četničkih 
omandanata koji su još uvijek bili na slobodi. Među njima je bio i pukovnik 
Borota. Nakon sastanka poslao ih natrag na njihova područja, s obećanjem da će 
poslije povratka u Srbiju dati znak za novi ustanak.</span><span lang="HR" style="mso-ansi-language:HR"><o:p>
</o:p>
</span></p>
<p class="MsoNormal" style="text-indent:10.0mm;mso-pagination:widow-orphan"><i><span style="font-size:7.0pt">76 
Ibid, </span></i><span lang="HR" style="font-size:
7.0pt;mso-ansi-language:HR">od 29. do 31. augusta 1962.<span style="letter-spacing:
-.05pt"><o:p>
</o:p>
</span></span></p>
<p class="MsoNormal" style="text-indent:10.0mm;mso-pagination:widow-orphan"><span lang="HR" style="mso-ansi-language:HR">Mihailović 
nije imao veze s »majorom Ćosićem« otkad je izgubio radio-stanicu na 
Jezerici, ali je još uvijek vjerovao Ćosićevim porukama i živo je želio 
produžiti u Srbiju. U noći od 20. na 21. septembra četnici su drskim napadom 
na prilično nebudno stražarsko mjesto jedne jedinice KNOJ-a došli do jednog 
čamca i sretno prebacili Mihailovića na desnu obalu Drine. Nakon što su se 
par dana odmarali u blizini rijeke, Mihailović i mala grupa ljudi počeli su 
napredovati u Srbiju. Uspjeli su prodrijeti u blizinu gradića Kosjerića, oko 
dvadeset kilometara sjeveroistočno od Užica, ali su se razočarali što nisu 
našli nikakve četničke odrede i što seljaci očito nisu bili skloni da im 
pomognu. Prema jugoslavenskim izvorima, Mihailović je tek tada počeo shvaćati 
istinu o »majoru Ćosiću« i porukama koje su ga namamile u Srbiju. Umjesto da 
nastoji prodrijeti dalje u Srbiju, on se je sa svojom grupom vratio u Bosnu, 
negdje na područje Višegrada i sakrio se iza zida povjerljivih četnika i četničkih 
simpatizera. U međuvremenu su snage sigurnosti, došavši do zaključka da 
jednostavnim gonjenjem Mihailovića od mjesta do mjesta neće postići ništa, 
kovale potpuno novi plan za njegovo hvatanje.<sup>77<o:p>
</o:p>
</sup></span></p>
<i><span style="font-size:7.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:EN-US;mso-fareast-language:EN-US;
mso-bidi-language:AR-SA">77 Ibid, </span></i><span lang="HR" style="font-size:
7.0pt;font-family:&quot;Times New Roman&quot;;mso-fareast-font-family:&quot;Times New Roman&quot;;
mso-ansi-language:HR;mso-fareast-language:EN-US;mso-bidi-language:AR-SA">od 1. 
do 3. septembra 1962.</span>
<p>
<br>
<CENTER><TABLE border="1"><TR><TD><a href="40.htm"><b>Sadr&#382;aj</b></a></TD>
<TD><a href="40_82.htm"><b>Prethodni dokument</b></a></TD>
<TD><a href="40_84.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

