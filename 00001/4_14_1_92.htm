<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_91.htm"><b>Prethodni dokument</b></a></TD><TD><a href="4_14_1_93.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 92</strong></p>
<p align="center"><strong>RELACIJA O BORBAMA ČETNIČKIH   JEDINICA   PROTIV PARTIZANSKIH SNAGA U   HERCEGOVINI MAJA 1942.   U ITALIJANSKOJ OPERACIJI &#187;STOLAC&#171;<sup>1</sup></strong></p>
<p align="center">RELACIJA O BORBAMA ZA OSLOBOĐENJE HERCEGOVINE.</p>
<p>Pošto smo izvršili najhitniju prethodnu organizaciju, organizovali
  trupu i pripremili oružje, rešili smo da počnemo sa čišćenjem
  Hercegovine od partizanskih zlikovaca, koji već pet meseci vrše
  najstrašniji teror nad našom sirotinjom. Sa obzirom na prilike, koje ću
  kasnije izložiti akcija je vođena u sporazumu sa italijanskom vojskom.2
  Za akciju smo imali: 1345 ljudi sa puškama</p>
<p>650 ljudi komore nosača municije, kurira i saniteta 75 ljudi sa 25 puško mitraljeza.</p>
<p>Tokom dosadanjih operacija<sup>3</sup> pridružilo nam se je 348 ljudi, koji su
  pod terorom bili u partizanskim redovima sa 152 puške, a u borbama smo
  zarobili dva teška miteraljeza, jedan Breda, drugi Švarcloze i 26
  pušaka. Naši gubici do danas iznose četrnaest mrtvih, 38 ranjenih i 18
  bolesnih, te sedam zarobljenih, koji su sva sedmorica streljani.
  Komunistički gubici su koliko smo našli na terenu 52 mrtva, broj je
  ranjenih srazmeran, ali ga ne možemo da utvrdimo, jer ranjenike prenose
  dalje u planine. Utrošili smo stotinu i pet hiljada metaka. Prilikom
  naših operacija cestama su nastupale talijanske motorizirane divizije,
  koje nisu nigde dolazile u direktan sukob sa partizanima, koji su
  izbegavali sa njima borbu napadajući isključivo na naše odrede. Na
  terenima gde su nastupale talijanske divizije sve je zapaljeno, gde su
  nastupali naši odredi uništena je samo imovina partizanskih pojedinih
  zlikovaca. Izgorelo je dvadeset i pet sela sa oko hiljadu domova,
  staja, koliba i pojata. Talijanska vojska je oduzela oko tri hiljade
  konja, goveda, ovaca i koza, a partizani su oterali u Sniježnicu
  planinu preko 5 hiljada a u Sitnicu preko petnaest hiljada grla stoke.
  Apsolutno nikog živa nisu ostavili na terenima, koje smo zauzimali,
  nego je sve terano puškom pred sobom i zbijeno u planine. Na reonu,
  koji smo zauzeli utvrdili smo da su streljali za pet meseci vladavine
  preko sedam stotina lica.</p>
<p>Naše snage bile su podeljene u dve kolone. Jedna je kretala iz Gacka
  pod komandom konjičkog poručnika Milorada Popovića, a druga iz
  Nevesinja pod komandom poručnika Miloja Lazarevića. U sastavu gatačke
  kolone bio je odred popa Radojice Perišića i odred Popovića, a u
  nevesinjskoj bosanski zagorski bataljon pod Urošem Govedaricom, koji
  je kompletno napustio partizane, zatim moj bosanski odred<sup>4</sup> sa Trebevića
  i jedan i po bataljon nevesinjskih četnika. Nevesinjski odred kretao je
  u dve kolone jedna sa Plužina na Bratac Crnče Drežanj Lukavac Zovi do,
  a drugi sa Nevesinja na Bukovicu Udrežnje Biograd Ponor. Po ostvarenju
  tih ciljeva i jedna i druga kolona trebale su da se sastanu na Trusini
  i zajednički spuste u stolački srez u Dabar. Gatačka kolona imala je
  izbiti na Fojnicu Sipašno Lukavac Dabar. Operacije su počele 21. maja.
  Plan se je razvijao normalno dok 22. nije Vlada Šegrt<sup>5</sup> kom. partizanskog herc. sektora
  doveo pojačanje i potisnuo iz Bratača naše odrede. Tek u dva krvava
  protujuriša uspelo je povratiti Bratač i nastaviti operacije. Posle
  pada Bratača razbijeni komunisti su se povukli u neredu, pa je
  komandant kolone mogao da odvoji zagorski bataljon i četu Koleško da
  se vrati na Plužine jer smo izvešteni, da se forsirano kreće u pomoć
  partizanima proleterska brigada<sup>6</sup> od 800 ljudi preko Kalinovika iz Bosne
  a pod vodstvom majora Đokića<sup>7</sup> i dr. Vlade Jokanovića. Druga kolona je
  posle uspešnih borbi ostvarila sve ciljeve i 26. uveče sastale su se
  obadve i gatačka kolona na Trusini. U tom času dobili smo vijest, da je
  proleterska brigada već napala Plužine da je zapalila sela Gaj,
  Balabane i Koleško i da je naše potisla prema Kifinom selu. Ta brigada
  raspolaže sa 34 puškomitraljeza. Istodobno komandant partizanskog
  bišinskog bataljona,<sup>8</sup> koji je bio razbijen i preko Bišine prebačen u
  Zijemlje usled toga, što talijanska vojska nije čuvala Bišinu doveo je
  pojačanja sa Zijemlja i Veleža, većinom muslimane partizane, povratio
  Udrežnje tamo strijeljao naših pet četnika, koje smo ostavili kao
  stražu i krenuo da nas napadne sa leđa na Trusini. Ja sam se sa
  Berkovića prebacio u Stolac a zatim u Mostar da odmah produžim u
  Nevesinje i tamo naoružam daljih pet stotina ljudi, koje imamo u
  rezervi i pošaljem u pomoć kako našoj glavnini u Trusini, tako i odredu
  na Plužinama i nemam nikakve mogućnosti da dođem sad u Split osim da
  izložim propasti i naše planove i naše odrede i naše ljude na
  položajima. Prilikom operacija utvrdio sam da komandant odreda
  Samardžić Petar nema inicijative, da se bavi lokalnim momentima da ne
  da proganjati zlikovce ako su mu kumovi ili seljani i da tim mnogo
  škodi našoj stvari. Radi toga ćemo ga, ako vojvoda pristaje smeniti i
  komandu vojske dati kapetanu Salatiću a Petru ostaviti političku vlast u tom sektoru. Naši se ljudi dobro bore ali nemaju
  stručne komande jer sve čete vode žandarmeriski i četni narednici.
  Skandal je da ne mogu da dobijem pet šest pešadiskih oficira iz Splita.
  Situaciju mi spašavaju bosanski odredi koji su daleko od kuće i zato
  disciplinovaniji. Njih upotrebljavamo i za egzekucije. Streljali smo
  samo prvake i sve one, koji su učestvovali u ubistvu majora Todorovića.
  Narod naš dolazak smatra istinskim oslobođenjem. Teror je bio toliki da
  je ceo svet podivljao i da se otac boji denuncijacije svog sina.
  Razarali su naročito sistematski moral i religiju te propagirali
  uništenje svega starijeg od 25 godina. Pre osam dana kako smo našli u
  arhivama zabranili su psovanje Kralja i Engleske. Iz zaplenjenih arhiva
  utvrdili smo, da imaju odličnu obavještajnu službu i radio-telegrafske
  stanice u svim sektorima. Generalne naredbe izdali su, da se sve snage
  imaju koncentrisati u hercegovačkoj Crnoj gori i istočnoj Hercegovini.
  Vođe su im u operacijama major Đokić, Petar Ilić, Vlado šegrt, Života
  Neimarović, Dušan Grk, profesor Vušović i profesor Kovačević, te dva
  brata Jokanovića. U štabu imaju 24 žene, većinom jevrejke.
  Poslijednjih dana su obligatno uvrštavali seoske djevojke u udarne
  bataljone i terali ih u prve položaje. Našli smo dve mrtve i nekoliko
  ranjenih. Zarobljenici tvrde da se u sektoru Foče nalazi i vrhovni
  Komandant drug Tito. Niko nezna njegovo pravo ime. U narodu su besmrtno
  kompromitovali svoj režim i ako bi imali snage da sve to osiguramo dva
  mjeseca slobode, dok ga organizujemo i naoružamo oni bi bili
  definitivno eliminisani. Ni oni ni narod nemaju hrane u opšte. Svet je
  jeo pomalo trave sa mlijekom, ali kako su sada partizani i talijani
  uništili stoku neminovno je masovno umiranje od gladi. U uništenom
  Dabar-skom polju obradili su kolektivno hiljadu petstotina zemlje a
  gotovo isto toliko ima zasejano ozimog usjeva u 17 uništenih turskih
  sela u Borcu. Ako ih do žetve likvidiramo mogli bi narodnom snagom tu
  hranu pribrati i izvjesne rezerve osigurati. Sada bi bila najpotrebnija
  akcija odakle bilo dobaviti koncentrične hrane, da se narodu samo održi
  duša do žetve. Naročito su u strahovitom stanju djeca. Mi prema
  sporazumu sa Italijom imamo da dobijemo naoružanje za jednu diviziju sa
  4.800 pušaka 150 lakih mitraljeza i 20 teških te dve brdske baterije. &#8212;
  Divizija<sup>9</sup> bi bila dislocirana od Čajniča do Bišine više Mostara i od
  Nevesinja preko Trebinja do mora. Iz gore pomenutih razloga prehrane,
  divizija nemože vršiti nikakvu samostalnu akciju ni snabdijevanje do
  početka avgusta, kada ovim krajevima sazrijeva žito. Italijani pristaju
  da u pomenutim krajevima garnizoniraju naši odredi i da civilnu vlast vrše naši ljudi. Svim ovim
  sporazumima Italija prećutno negira suverenitet države Hrvatske i sa
  tog gledišta treba ocjenjivati važnost naše akcije. Divizija može biti
  formirana najkasnije za pet nedelja od danas, i preko Čajniča imati
  vezu sa Srbijom na Sandžak a isto tako preko Međeđe na Višegrad. &#8212; Njen
  bišinski garnizon za šest sati marša može sići u Mostar, a zagorski
  bataljoni za jedan dan preko Trnova u Sarajevo, odnosno paketa<sup>10</sup>
  izvršiću naređenje vojvode i dostaviti ga u Split čim krenem tamo, ali
  ponovno naglašujem da to smatram pogreškom a to će Mile<sup>11</sup> usmeno
  objasniti tim pre što ću za deset dana imati apsolutno sigurne terene
  za sijanje između Uloga i Nevesinja. Naprotiv mislim u koliko zdravlje
  dopušta vojvodi<sup>12</sup> da bi nam njegovo prisustvo kao parče ljeba trebalo u
  ovim krajevima. Isto tako ako nebude neophodno da Vidak<sup>13</sup> ponovo
  posjeti moga rođaka Dragicu i on bi morao odmah da ostane u ovim
  krajevima i da preuzme komandu jednog odreda jer poznaje i teren i
  ljude. Ako su vojvodi potrebni oni dokumenti privatne prirode, koje mi
  je dao da mu ih svršim kad god zaželi, može ih imati [u roku] od 2
  dana. &#8212; Danas sam ponovo uputio proglase u ime našeg komiteta Srbima
  srezova Ljubinje, Bileća i Trebinje jer okupator sprema ogromnu akciju
  protiv tih srezova. Italijani ne ubijaju kao Njemci ali opuste sve, pa
  kasnije poumre sve od gladi. Tamo gdje naiđemo mi, a nadam se da ću
  uspeti da naši odredi operišu u Ljubinju neće niko prav stradati, ali
  bojim se za ona druga dva sreza. Uspeo sam da sve talijanske kolone
  uzimaju po deset četnika koji obeležavaju četničke kuće, ti ljudi
  spašavaju sve što mogu, ali od vojske se nemože sve spasti tim pre što
  nailazi na svoje izmasakrirane zarobljenike. Najstrašnije je, što
  komunisti te leševe ostavljaju u četničkim selima i time ih izlažu
  punoj propasti i ognju. Dali su mi obećanje da će zaustaviti akciju pet
  dana a verujem da će u tom roku moji kuriri skloniti svet da pristupi
  četničkom pokretu. Ako likvidiramo komunističku glavninu u istočnoj
  Hercegovini prebacićemo dva do tri bataljona da operišu u zoni
  Zijemlje, Boračko jezero, Konjic gdje se nalazi oko dve hiljade
  partizana. Ovim postizavamo da ulazimo na čisto hrvatski teren
  neokupiranog od Talijana, a isto dobno se preko Bjelašnice
  pribli-žujemo Sarajevu gdje operišu naši izolovani odredi. &#8212; U Ravnoj
  planini između Jahorine i Romanije imaju još dva naša bataljona koji su
  izbegli od ustaša i partizana, a u zoni Jabuka&#8212;Korjen dva drinska bataljona sve čisti četnici silom prevedeni
  u partizane razaslao sam i tamo kurire da se prebace u Kalinovnik i
  Zagorje. Svi ovi razlozi nedopuštaju mi da i jedan sekund napustim
  teren pa molim vojvodu da to uvaži i da mi odobri da dođem u Split, u
  koliko budem živ od 10&#8212;12 juna. Molim Boga da vojvodi vrati zdravlje i
  da sačeka ono što želi i što je krvavo i časno zaslužio da doživi.&#8212;</p>
<b class=medtxt><p><sup>1</sup>&nbsp; Original (pisan na mašini, latinicom) u Arhivu VII, Ca, k.
  204, reg br. 27/2. Dokument je bez datuma i potpisa. Podaci sadržani u
  njemu upućuju na zaključak da je pisan krajem maja 1942. i da je njegov
  autor Dobrosav Jevđević.</p>
<p><sup>2</sup>&nbsp; Vidi dok. br. 75&#8212;77.</p>
<p><sup>3</sup> Reč je o učešću četničkih jedinica u italijanskom napadu na
  jedinice Južnohercegovačkog NOPO (operacija &#187;Stolac&#171;) koji je počeo 23.
  maja i trajao do kraja meseca. Opširnije, vidi dok. br. 114; Arhiv VII,
  Ča, k. 196, reg. br. 17/4, 21/4 i 24/4; Oslobodilački rat, knj. 1, str.
  215 i Slobodan Sakota i Radomir Petković, Dejstva partizanskih jedinica
  protiv okupatora, ustaša i četnika (novembar 1941 &#8212; maj 1942), VIG, br
  3/1961.</p>
<p><sup>4</sup> O formiranju tog odreda, vidi dok. br. 114.</p>
<p><sup>5</sup> Tada komandant Sjevernohercegovačkog NOPO.</p>
<p><sup>6</sup> Početkom druge polovine maja 1942. VS NOPO i DVJ uputio je tri
  bataljona 1. proleterske NOU brigade u istočnu Hercegovinu sa zadatkom
  da tamošnjim jedinicama i rukovodstvu pomognu u sprečavanju osipanja
  koje je usledilo zbog četničkog delovanja u saradnji sa itali-janskim
  okupatorom. Željeni cilj nije postignut pa je, početkom juna, brigada
  prebačena u rejon pl. Golije. Sa istim zadatkom bili su upućeni i
  delovi 2. proleterske NOU brigade. Opširnije o tome i situaciji u
  Hercegovini u to vreme, vidi Zbornik NOR-a, tom II, knj. 4, dok. br.
  49, 100, 106, 135, 155, 156 i 161; tom III, knj. 3, dok. br. 149, 160,
  162, 179, 180 i 186; tom IV, knj. 5, dok. br. 8, 16, 18, 33, 39, 40 i
  59; Oslobodilački rat, knj. 1, str. 212&#8212;218.</p>
<p><sup>7</sup>&nbsp; Vojislav, major vojske Kraljevine Jugoslavije, tada na
  službi u Štabu 2. proleterske NOU brigade. Poginuo je 10. maja 1943.
  kao načelnik Štaba 7. divizije NOVJ.</p>
<p><sup>8</sup>&nbsp; O dejstvima partizanskog bataljona &#187;Bišina&#171;, vidi Dušan
  Brstina, Partizanski bataljon &#187;Bišina&#171;, VIG, br. 6/1960, str. 72&#8212;77.</p>
<p><sup>9</sup> Odnosi se na Dinarsku četničku diviziju. O njenoj ulozi i zadacima, vidi Arhiv VII, Ča, k. 151, reg. br. 5/1.</p>
<p><sup>10</sup>&nbsp; Tako piše u dokumentu.</p>
<p><sup>11</sup>&nbsp; Milan Šantić.</p>
<p><sup>12</sup>&nbsp; Odnosi se na Iliju Trifunovića Birčanina.</p>
<p><sup>13</sup>&nbsp; Kovačević.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_91.htm"><b>Prethodni dokument</b></a></TD><TD><a href="4_14_1_93.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
