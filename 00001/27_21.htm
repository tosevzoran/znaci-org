<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_20.htm"><b>Prethodni dokument</b></a></TD>
<TD><a href="27_22.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading221" style="margin-top:0mm;margin-right:0mm;margin-bottom:0mm;
margin-left:35.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark21"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Heading2214">SME 
LI KOMANDIR DA SE NAPIJ</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading2214">E</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Mnogo puta smo se u partijskom birou bataljona 
upitali šta naš Žića podrazumeva pod političkim radom i ot^ kuda mu 
shvatanje o tome da neko može da komanduje četom, drugi da samo politički 
deluje....</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">I baš tada, u 
Bosanskom Petrovcu 1942. godine, u danima formiranja 1. proleterske divizije, 
partijski biro bataljona imao je više nego ikada i posla i problema. Prva veća 
grupa rukovodilaca iz bataljona odlazila je na odgovornije dužnosti. Počev od 
štaba bataljona, komandi četa i vodova, gotovo celo rukovodstvo se moralo 
obnoviti. Pokušali smo da što realnije shvatimo to kao preku potrebu, ali što 
smo više razmišljali o tome, ulazili smo u sve veće brige i probleme. Na 
sastancima biroa, koji su neuobičajeno dugo trajali, raspravljali smo, tražili 
nova rešenja i uvek ponovo razmišljali o situaciji. A nije nam bilo lako: samo 
iz štaba bataljona odlazili su komandant, politički komesar, a ranije su otišli 
zamenik komandanta i zamenik komesara.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="BodytextSpacing1pt">...</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Dugo se raspravljalo o ljudima koji će zameniti drugove što odlaze na nove dužnosti, 
dugo su se birali oni koji će postati vodnici, politički delegati, komandiri i 
komesari četa, a od ovih — rukovodioci bataljona. I kad se htelo istaći da 
nema mesta neverici u sposobnosti novih, najčešće se, koliko se sećam, 
isticalo Žićino <span class="BodytextSpacing1pt">ime...</span></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Najzad se ta 
reorganizacija i završila. Pošli smo u našu ofanzivu po centralnoj Bosni, 
radoznali da li će bataljon s podmlađenim rukovodstvom izgubiti od svoje snage 
i udarnosti.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prva značajnija borba 
— Sitnica, donela nam je pored trofeja pobede i teške žrtve, pogotovo u 
rukovodećem kadru. Štab 1. proleterske izdao je tada javnu pohvalu držanju 
bataljona i ukazao na još veću sigurnost i sposobnost novih, tek uzdignutih 
rukovodilaca vodova, četa i bataljona.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tako je Sitnica, na tom 
pobedonosnom putu naše ofanzive, postala nov dokaz povećane borbene snage 
bataljona, ali i opomena na cenu kojom smo taj dokaz iskupili. Bilo je to jedno 
novo, iskustvo više. Mladi su sabirali vlastite minuse i plusove, i one o 
kojima je govoreno na četnim konferencijama i partijskim sastancima, i one o 
kojima su i sami više znali. I dalje je na nezadrživom ofanzivnom maršu 
bataljon izvršavao postavljene zadatke, sve bolje i sigurnije. I uvek sa sve 
manjim gubicima. Mladost i polet dopunjivani su iskustvom.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Na ovom putu nove 
slave, Žićina četa postajala je sve poznatija. Od čela do začelja njene 
kolone svugde je stizala vižljasta i neumorna Žićina figura, a osmeh 
drugarstva i ljubavi prema saborcima skidao se s lica samo u teškim 
situacijama, kad ga je smenjivala reska, odlučna zapovest komandira. Čudno je 
bilo gledati s kakvom brzinom je mladost i sposobnost komandira čete plenila 
njegove borce, kako su pojedinci urastali u čvrst borbeni četni kolektiv, kako 
je volja komandira postajala volja cele čete, a volja čete pretvarala se u 
njegovu zapovest. Nije trebalo dugo pa da izvesno kolebanje ispoljeno u 
Bosanskom Petrovcu — kako će mladi zameniti starije — počnemo 
zaboravljati. Mnogi su tome doprineli, ali Žićino mesto, pri svakoj 
pravednijoj oceni, bilo bi među prvima.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tim više nas je 
iznenadila vest koja je pukla i po drugim četama bataljona dok smo boravili u 
selu Jašovci, negde blizu Prnjavora: &quot;Žića je razoružan! Opio se! 
Pokidao je komandirske oznake i psovao majku komesaru i zameniku političkog 
komesara bataljona ... &quot; Isprva nismo poverovali: to on nikada ne bi učinio! 
I ko bi na svetu razoružao Žiću? Pa ipak, kada su nam javili da kao članovi 
partijskog biroa bataljona prisustvujemo partijskom sastanku u Žićinoj četi, 
da će na sastanak doći i Plavi, politički komesar brigade, znali smo da cela 
stvar nije bez osnove. Nismo znali sve pojedinosti i zbog toga smo krenuli na 
partijski sastanak zainteresovani i radoznali više nego ikada.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U voćnjaku kuće u 
kojoj je bila odsela Žićina četa,</span><sub><span lang="SR-CYR" style="mso-fareast-language:SR-CYR"> 
</span></sub><span lang="SR-CYR" style="font-family:&quot;Times New Roman&quot;;mso-fareast-language:SR-CYR">u 
predvečerje, počeo je, i za nas ratnike, neobičan partijski sastanak. Neobičan 
zato što je razmatrao zaista neobičan događaj: u pitanju je bila sudbina 
komandira čete, sudbina jednog od boljih komandira u bataljonu. Neobičan i 
zato što je partijskom sastanku čete presustvovao gotovo ceo partijski biro 
bataljona i drug Plavi. Žića je sedeo malo odvojen od svojih drugova, gledao 
je nekako mimo nas i preko naših glava, i kao da se čudio i sebi i onome što 
se desilo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Mladolik, malo preopširan, 
komesar 1. čete Milosav Bojić izneo je ceo slučaj s njemu svojstvenom, gotovo 
dečačkom začuđenošću:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Drugovi, mi smo došli 
u selo iz koga su pobegli gotovo svi seljaci, jer su poverovali četničkoj 
propagandi da će ih partizani pobiti i popaliti im kuće. Kad su se s teškom 
mukom povratili u svoje kuće, uzdržavali smo se da od njih tražimo i 
najpotrebnije namirnice za ishranu. Ali, eto, zbog druga Žiće ispalo je ono što 
niko ne bi verovao da se može desiti. Drugovi su našli neku rakiju —a da li 
su je tu četnici ostavili ili im je sam seljak dao, ili mu je to neko zatražio, 
ni sam ne znam. Pitali su me da li može da se popije po jedna čaša, jer je 
bilo vrlo hladno, a ima ih dosta koji kašlju. Rekao sam da toliko, može, i otišao 
poslom u štab bataljona. Kada sam se vratio, imao sam šta da vidim. Naši su 
se drugovi ponašali kao da su četnici: bili su pijani, pevali su i stalno pili 
rakiju. Video sam da je tu i komandir, drug Žića. Upitao sam ga šta to znači, 
a on je počeo da se smeje i da i mene nudi rakijom. Opomenuo sam ga da to ne 
sme da se radi. Rekao sam mu da ću sve da javim političkom komesaru bataljona 
i partijskom rukovodiocu. A Žića je planuo i obrecnuo se na mene: &quot;Misliš 
ti, komesaru, da se Žića nekoga plaši?&quot; I opsovao je majku i jednome i 
drugome. Rekao sam mu na to da takav čovek ne može biti komandir čete. A on 
je još više počeo da viče: &quot;Misliš ti, komesaru, da je meni stalo da 
budem komandir. Žića može da bude i dobar borac, a to mu niko ne može 
zabraniti&quot;. Onda je uhvatio i pokidao komadirske oznake sa rukava. Šta sam 
drugo mogao da uradim? Rekao sam drugovima da pođu da spavaju, a od Žiće sam 
tražio da preda pištolj i pušku. Malo je oklevao, a onda mi je dao oružje sa 
rečima: &quot;Tebi ovo dajem, druže komesaru, a inače Žiću ne bi ni gospod 
bog mogao da razoruža!&quot; To je bilo sve drugovi. Ja mislim da ovakav čovek, 
posle ovakvog postupka, ne može biti ni član Partije, niti ostati komandir.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nastalo je ćutanje, a 
onda se prešlo na objašnjenje i ocenu činjenica. Same činjenice niko nije ni 
poricao — sve se odigralo onako kako je politički komesar čete izneo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ali Žićina četa nije 
mogla a da i preko partijske ćelije i preko diskusije pojedinaca ne pokaže 
simpatije prema svome komandiru. Uz komesarovo mišljenje i predlog da Žiću 
treba isključiti iz Partije i smeniti ga sa dužnosti komandira, pojavio se i 
drugi predlog — da ga treba samo najoštrije partijski kazniti, a zadržati na 
dužnosti komandira. Dugo se raspravljalo o ova dva predloga. Dugo se nije moglo 
ni predvideti koji će se usvojiti. Argumenata je bilo i za jedno i za drugo mišljenje. 
Tim više se čekala reč druga Plavog: na osnovi podjednako ubedljivih 
argumenata trebalo je da pretegne ono što on bude rekao. A on, znajući da će 
njegov stav da deluje odlučujući, dugo se ustezao da uzme reč.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Zaista je teško bilo 
dati mišljenje koje bi bilo i odluka i objašnjenje, reč koja bi objasnila taj 
postupak, ali ga ne bi pravdala, odluku koja ne bi ni presudila, ni onemogućila 
čoveka, niti ublažila težinu prestupa koji je on učinio.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Godinu dana Žićinog 
boravka u 1. proleterskoj — bio je dug period u kojem je on ispoljio mnogo 
junaštva, odricanja i samopregovora, tako da njegovo ime i delo nisu mogli 
ostati nezacrtani u svesti svakoga od nas, — od borca do štaba divizije. A 
godinu dana je bio, ipak, i kratak period za sve što je 1. proleterska imala još 
da učini do kraja: da od raznoraznih karaktera i pojedinaca oblikuje takvu ličnost 
koja će biti mnogo uzvišenija i dublja nego i jedna posebna, ali koja ipak neće 
izgubiti samu sebe, jer je to bio uslov da se dobije i očuva pravi ljudski lik 
borca 1. proleterske.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">A onda — šta se, 
zapravo, desilo? Ljudi su našli rakiju i politički komesar im je odobrio da 
popiju po čašicu. Koliko li mu to iznosi po jedna čašica rakije? Da li bi 
komesar čete, da su ga upitali za dopuštanje, odobrio da se popije i još po 
jedna? I najzad — ta prokleta rakija?!</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Drugo, da li su Žićini 
postupci — ta psovka, i to skidanje oznaka. sve to uopšte — bili doista 
njegove svesne, voljne radnje ili za samog njega nerazumljivi i nepredviđeni 
istupi čoveka kojim je ovladao alkohol?<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:0mm;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">To su, možda, bile 
opravdavajuće okolnosti o kojima se razmišljalo na partijskom sastanku. Ali se 
u isto vreme mislilo i na to kakvog će odjeka imati ovakav Žićin postupak i 
popustljiv stav njegovih drugova prema disciplini, autoritetu starešina, prema 
onom neminovno potrebnom ratničkom redu u bataljonu? Uostalom, zar koliko juče 
nismo streljali proletera samo zbog toga što je pod teretom neizdržljive gladi 
pružio ruku za parčetom sira, za grudvom kajmaka, i oskrnavio ime borca 1. 
proleterske? I zar ga nismo streljali pred celom brigadom i uz plač žene kojoj 
je kajmak uzet, koja je molila i preklinjala da se ne oduzima život čoveku 
samo zato što je gladan pojeo malo sira i kajmaka, jer bi mu to ona ionako dala 
da je zatražio, i ne bi joj ni na pamet palo da to prijavi njegovim komandirima 
da je znala da je to tako strogo zabranjeno u ovoj našoj, narodnoj vojsci? A 
sad, kakvu odluku doneti o Žići?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Drug Plavi je ćutao, 
diskusija je trajala, ali su svi, čak i kad su sami govorili, očekivali 
njegovu reč. Možda se svakom činilo da ovo što se desilo sa Žićom nije ni 
bilo u njihovoj moći da pravilno rasprave, da je to neponovljiv, jedinstven 
događaj koji, što više razmišljaš i govoriš o njemu, postaje sve više 
nestvaran za prilike i ljude 1. proleterske brigade.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Naposletku je uzeo reč 
i drug Plavi. Govorio je polako, kao da se i sam lomi, gubeći onu uverljivost i 
snagu s kojom je inače uvek izlazio pred nas. Ali to je trajalo samo trenutak, 
a onda je nastavio da objašnjava ceo slučaj sa njemu svojstvenom ubedljivošću, 
ocenjujući ga s pozicije — šta to znači za vašu četu, za bataljon i za 
celu partijsku organizaciju. O Žići se mogu doneti dve odluke ili ga isključiti 
iz Partije i smeniti sa dužnosti komandira čete, ili ga kazniti partijskim 
ukorom sa poslednjom opomenom i zadržati na toj dužnosti, pa videti kako će 
se on dalje pokazati.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Ja lično bio bih 
pre za ovo drugo rešenje — rekao je Plavi — mada i prvi predlog ima svoje 
logično opravdanje. Međutim mi ipak moramo uzimati ljude onakve kakvi eu — 
sa svim slabostima i nedostacima, pa i mogućnošću da načine i preetup ovakve 
vrste. Osim toga, pred Žićom sada ostaje da u budućim borbama i radu pokaže 
koliko je kao komunist osetio težinu svog istupa i koliko mu je kazna pomogla 
da uzdigne sebe i kao čoveka i kao komunistu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Plavi je, zatim, kratko 
predahnuo, osmotrio Žiću, koji je bez reči posmatrao ceo tok sastanka, i 
neposredno mu se obratio:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;">— A ti, Žićo, zapamti da Partiju čine ljudi 
kao što su ovi, oko tebe, koji sada sede na sastanku i rešavaju o tvojoj 
sudbini. Treba više ceniti te ljude, svoje drugove, i te naše norme života, 
naš moral i naše navike, da bi i oni tebe cenili kao ličnost, ali ne zbog 
toga što bi im ti popustio u kakvom neopravdanom zahtevu, ponekad napojio 
rakijom ili nečim lepim zasitio. Ljudi cene i strogost i neumoljivu kaznu, ali 
cene neizbežnu oštrinu — ako znaju i osećaju da to zahteva situacija i izvršenje 
za</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext">datka. 
To je naš moral, to su osnovna pravila našeg života, i samo tako možemo proći 
sve ono što se od nas zahteva i što će se i dalje zahtevati od boraca Prve 
proleterske brigade.</span><span lang="SR-CYR" style="font-family:&quot;Times New Roman&quot;"><o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Glasanje oko ova dva 
predloga bilo je za mnoge olakšanje. Žića je kažnjen partijskim ukorom sa 
poslednjom opomenom i ostao je na dužnosti komandira <span class="BodytextSpacing1pt">čete...</span></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Partijski sastanak se 
završio. U sećanju su ostali samo neki komentari: &quot;Odluka je pravilna — 
moramo sačuvati čoveka, pogotovu takvog kao što je Žića&quot;. Većina je 
tako govorila, a komentari manjine su biri otprilike ovakvi: &quot;Ako mu tako 
popustimo sada, drugi put će se popeti i na glavu. Trebalo ga je klepnuti, pa 
da bolje razmisli o svome ponašanju i da bude primer drugima&quot;. Ostala je u 
sećanju i Žićina izjava na kraju partijskog sastanka: &quot;Nemam šta, 
drugovi, da kažem. Vi ćete još videti šta može Žića. I kakav je zaista Žića. 
A kad čovek malo popije — on pobrljavi. Samo, to nema <span class="BodytextSpacing1pt">veze...&quot;</span></span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tih dana našao sam se 
u brigadnoj bolnici u Šnjegotini i ceo slučaj ispričao Jovanu Popoviću, našem 
poznatom književniku, pored koga sam ležao. Ne sećam se tačno kako sam mu 
celu stvar prikazao, ali se dobro sećam da mi je Jovan dugo i mnogo govorio u 
ljudima i ljudskim odnosima, o veštini da u takvim slučajevima, kao što je 
bio i Žićin, pažljivo razmotrimo sve činjenice i nastojimo da po svaku cenu 
sačuvamo čoveka, njegovo dostojanstvo borca i ratnika, nikako ne zaboravljajući 
reči Gorkoga: &quot;Čovek — kako to gordo zvuči&quot;.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U bolnicu 1. 
proleterske brigade stizalo je tada sve više novih ranjenika. S njima i s 
drugovima koji su ih obilazili dolazile su i nove vesti o uspešnoj ofanzivi 
proleterskih brigada i divizija. Posebno su nas radovale vesti o uspeeima i junaštvu 
boraca našeg bataljona. Jedno od imena koje se sve češće pominjalo, privlačilo 
i plenilo pažnju bilo je i ime komandira Žiće Trninića.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;">Žića je, kako je po svemu izgledalo, sa svom 
ozbiljnošću izvršavao obećanje koje je dao na partijskom saetanku i posle 
toga . <o:p>
</o:p>
</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Bodytext3">Milorad 
DREN</span><span lang="SR-CYR" style="font-size:9.0pt;mso-ansi-language:
SR-CYR;mso-fareast-language:SR-CYR" class="Bodytext3">Ј</span><span style="font-size:9.0pt;mso-fareast-language:SR-CYR" class="Bodytext3">ANIN</span></p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_20.htm"><b>Prethodni dokument</b></a></TD>
<TD><a href="27_22.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
