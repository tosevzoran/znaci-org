<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_133.htm"><b>Prethodni dokument</b></a></TD>
<TD><a href="27_135.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading151" align="center" style="margin-top:0mm;margin-right:0mm;
margin-bottom:0mm;margin-left:57.0pt;margin-bottom:.0001pt;text-align:center;
text-indent:-57.0pt;line-height:normal;mso-pagination:widow-orphan lines-together;
page-break-after:avoid;background:transparent"><a name="bookmark128"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading15Spacing2pt3">SPASLI SMO RANjENIK</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading15Spacing2pt3">A<o:p>
</o:p>
</span></p>
<p class="Heading151" align="left" style="margin-top:0mm;margin-right:0mm;
margin-bottom:0mm;margin-left:57.0pt;margin-bottom:.0001pt;text-align:left;
line-height:normal;mso-pagination:widow-orphan lines-together;page-break-after:
avoid;background:transparent"><span lang="SR-CYR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Rudarska 
četa je bila u proleće 1944. godine na položaju iznad sela Šipova, u okolini 
Mrkonjić-Grada, udaljena od bataljona oko tri sata hoda. Između ostalog, njen 
je zadatak bio da se poveže s 2. crnogorskim bataljonom, koji je bio levo od 
nas.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">U 
to vreme u bataljonu je formirana jurišna desetina, sastavljena od najboljih i 
najhrabrijih omladinaca. Iz naše čete u njoj su bili Milan i Anđelko.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Kako 
se zatekla kod nas baš kad je trebalo uspostaviti vezu s Crnogorcima, ona je 
upućena na taj zadatak.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Jedva 
ako je prošlo pola sata od odlaska desetine, a već se čulo oštro puškaranje. 
Malo zatim došao je Milan i rekao nam da je desetina naišla na nemačko-četničku 
zasedu. Razvila se kratka, ali oštra borba. Bilo je ranjenih i s jedne i s 
druge strane. Od naših je najteže ranjen Anđelko. Dok se zaseda sa svojim 
ranjenicima povukla u selo, koje je bilo udaljeno oko jedan kilometar, pola 
boraca naše desetine krenulo je u susret 2. crnogorskom bataljonu, a Milan se s 
lakšim ranjenicima vratio u našu četu i obavestio nas da je Anđelko teško 
ranjen, te da ga treba izvući.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">Ja 
sam tada bila politički delegat voda</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="Bodytext73"> i,</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5"> 
u isto vreme, vodna bolničarka. Ne čekajući ni časa, pošla sam zajedno s 
Milanom da pružim pomoć ranjenom drugu i da ga izvučemo. Od oružja sam 
nosila samo</span><span lang="SR-CYR" style="mso-ansi-font-size:10.5pt;font-family:
&quot;Times New Roman&quot;;mso-fareast-language:SR-CYR" class="Bodytext73"> pištolj</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5"> i jednu bombu okačenu na opasaču. 
Milan je imao pušku.</span><span lang="SR-CYR" style="mso-ansi-font-size:10.5pt;font-family:
&quot;Times New Roman&quot;;mso-fareast-language:SR-CYR" class="Bodytext73"> 
Polako </span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">smo se provlačili kroz borovu šumu. 
Bili smo</span><span lang="SR-CYR" style="mso-ansi-font-size:10.5pt;font-family:
&quot;Times New Roman&quot;;mso-fareast-language:SR-CYR" class="Bodytext73"> 
pripravni </span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">da svakog časa stupimo u borbu u 
slučaju</span><span lang="SR-CYR" style="mso-ansi-font-size:10.5pt;font-family:
&quot;Times New Roman&quot;;mso-fareast-language:SR-CYR" class="Bodytext73"> 
neprijateljevog </span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">napada. Žureći, putem sam 
stalno mislila na</span><span lang="SR-CYR" style="font-size:7.5pt;font-family:&quot;Times New Roman&quot;;
mso-fareast-language:SR-CYR" class="Bodytext73"> </span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;
mso-fareast-language:SR-CYR" class="Bodytext73">ranjenog</span><span lang="SR-CYR" style="font-size:7.5pt;font-family:&quot;Times New Roman&quot;;mso-fareast-language:
SR-CYR" class="Bodytext73"> </span><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext5">druga 
— kako da ga što pre i najlakše izvučemo iz opasnosti,</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Približivši se Anđelku, 
zatekli smo ga samo nekoliko metara dalje od mesta na kome ga je Milan ostavio. 
Iznenadili smo se kad smo videli da na sebi ima samo rublje obojeno krvlju. 
Izgubljeno je gledao oko sebe, a kad smo mu prišli, s naporom je rekao:</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">— Hvala vam što me niste 
ostavili.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Isprekidanim glasom objasnio nam 
je da su ga skinuli četnici, udarali ga nogama i, najzad, ostavili misleći da 
je mrtav.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Odmah sam ga previla. Trebalo ga 
je spremiti za nošenje. Tek tada smo primetili da u brzini nismo poneli nosila, 
bez kojih ga je bilo nemogućno preneti, jer je bio teško ranjen na šest 
mesta. Rešili smo da Milan opet pođe u četu do nosila i da uz put povede 
seljake koji će nam pomoći da prenesemo Anđelka. Ja sam ostala da ga sačekam 
kraj ranjenog druga. Osmatrala sam selo, u kome su bili Iemci i četnici: četnici 
su ulazili u kuće i iznosili sudove s mlekom i hranom i otimali se oko toga. 
Odjednom sam primetila pet ljudi u uniformama koji su pošli od sela pravo prema 
nama. Kad su se približili, prepoznala sam među njima i Nemce. Objasnila sam 
Anđelku da treba da se sakrijemo dok Nemci prođu. Odvukla sam ga dublje u šumu, 
pod jednu jelu, i maskirala ga granjem i lišćem, a sama sam se sklonila pod 
drugo drvo i dobro prikrila granjem. Držala sam bombu u pripravnosti. Drhtala 
sam i strepela najviše zbog toga da ne naiđe Milan s nosilima.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Malo zatim čulo se pucketanje 
granja pod koracima nemačkih čizama, a zatim i razgovor. Dva Nemca i tri četnika 
zaustavili su se baš tamo gde je Anđelko ranije bio, očevidno njega su tražili 
i pri tome primetili da tragovi krvi vode pravo do mesta na kom je ležao, na šta 
ja nisam ni pomislila dok sam ga skrivala. Idući tragom krvi, četnici su 
psovali:</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">— Majku im partizansku — 
odvukli su ga.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Koraci su se već čuli u mojoj 
neposrednoj blizini. Zlikovci su zastali, a onda su opet ugledali krv. Brzo su 
pošli pravo na Anđelka i počeli s njega nogama razgrtati granje. Izvukli su 
ga, gurali nogama i tukli po glavi. On je prikupio svu snagu da se ne bi odao da 
je živ. S jezom i užasom pratila sam taj potresni prizor. Zatim je jedan od četnika, 
videvši da je Anđelko previjen, rekao Nemcima, natucajući nemački, da u 
blizini, sigurno ima još partizana i predložio, pošto ih je svega petorica, 
da pođu nazad. Nemci su još nešto gunđali, pa su se onda svi uputili prema 
selu.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:26.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Polako sam se izvukla iz svog 
skloništa i prišla Anđelku. Videvši da je još živ, mada je bio u nesvesti, 
brzo sam pošla prema četi u susret Milanu. Ubrzo sam ga srela s trojicom 
seljaka. Ispričala sam im što se desilo, pa smo u najvećoj žurbi stigli do 
Anđelka, stavili ga na nosila i poneli prema četi.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Bodytext5">Tek što smo s nosilima prešli 
potok i počeli polako da izmičemo između drveća, tišinu preseče štektanje 
puškomitraljeza upravo s pravca odakle smo sa seljacima izneli ranjenog druga. 
Zaplašeni pucnjavom, seljaci su istog časa spustili nosila nameravajući da beže. 
Zar sad da ostavimo ranjenika kad je najteže već izdržao? Svesna sam bila da 
to ne smemo učiniti. Strogo sam im rekla da se ranjenik ne sme ostaviti, a 
Milan je dodao da ćemo nas dvoje pre poginuti nego ga ostaviti. Tako smo ih 
naterali da ponovo uzmu nosila i krenu prema četi. Nemci su i dalje pucali. 
Meci su praštali po šumi i oko nas, ali smo, srećom, svi stigli nepovređeni 
do čete.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:
SR-CYR" class="Bodytext4Spacing2pt">Zora KRCUNOVIĆ -VUČIĆ</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_133.htm"><b>Prethodni dokument</b></a></TD>
<TD><a href="27_135.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
