<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_118.htm"><b>Prethodni dokument</b></a></TD>
<TD><a href="31_120.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="font-size:10.0pt;mso-bidi-font-size:11.0pt;mso-ansi-language:DE">PORUKA 
ZA BRIGADU U GRMU NA JAHORINI</span><span lang="DE" style="font-size:10.0pt;
mso-bidi-font-size:12.0pt;mso-ansi-language:DE"><o:p>
</o:p>
</span></b></p>
<p class="MsoNormal" style="margin-top:12.0pt;line-height:91%"><span lang="EN-GB">Posle 
dejstva u istočnoj Bosni brigada se 17. jula 1943. god. ponovo prebacila preko 
pruge Sarajevo — Višegrad i prikupila na južnim obroncima planine Jahorine. 
Imali smo dan-dva predaha.</span></p>
<p class="MsoNormal" style="line-height:91%"><span lang="EN-GB">2. bataljon se 
22. jula nalazio u neposrednoj blizini sela Orahovac. Malo neobičan utisak, ali 
prijatan. Cela brigada je na okupu i odmoru.</span></p>
<p class="MsoNormal" style="line-height:91%"><span lang="EN-GB">Opet smo na 
Jahorini. Opet odmor i maštanje boraca o rodnom kraju, ali po običaju ne dugo.</span></p>
<p class="MsoNormal" style="line-height:91%"><span lang="EN-GB">Jednog dana, u 
štabu 2. bataljona grupa starešina iz bataljona, među njima i zamenik 
komandanta brigade drug Vlado Bajić, nešto ozbiljno i važno raspravlja. Mi 
ostali borci i rukovodioci, radoznali, neprimetno ali polako se primičemo 
grupi, ne bi li nešto razabrali. Razgovor je bio pri kraju i samo smo čuli 
poslednje reči zamenika komandanta brigade: &quot;Veza se mora 
uspostaviti&quot; ...</span></p>
<p class="MsoNormal" style="line-height:91%"><span lang="EN-GB">Pozvao me je 
komandant bataljona Nikola Pećanac i naredio:</span></p>
<p class="MsoNormal" style="line-height:91%"><span lang="EN-GB">— Formiraj 
grupu od dva voda. Jedan vod iz 2. čete, a drugi iz 3. čete. </span><span lang="DE" style="mso-ansi-language:DE">Naoružanje: 
mitraljezi, mašinke i bombe. Puške nam ne trebaju. Vreme: 15 minuta. Krećemo 
na zadatak!<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Formirao sam grupu i razmišljao: ima li ovaj Pećanac srca? Od toliko 
rukovodilaca u bataljonu, zašto je baš mene izabrao? Valjda zato što sam bio 
najradoznaliji i prisluškivao razgovor — pokušao sam da nađem odgovor.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Uostalom, svejedno mi je, poginuo u ovoj akciji, ili nekoj drugoj! Vojnik može 
prekinuti razgovor. Sam, po svojoj volji, ili kada mu stariji naredi. </span><span lang="EN-GB">Misli 
same teku... Zašto razdvaja ljude? Zašto samo 50 boraca? Zašto ne povede ceo 
bataljon?</span></p>
<p class="MsoNormal"><span lang="EN-GB">— Na mom satu je 15 minuta — Pećančev 
glas prekide moja sebična, ali u ratu neizbežna razmišljanja. Zatim me je 
odveo do jednog grma i rekao: — Dobro pogledaj ovaj grm i njegovu okolinu. 
Zapamti ga dobro ...</span></p>
<p class="MsoNormal"><span lang="EN-GB">Unezvereno sam pogledao Pećanca, pa grm 
i njegovu kolinu, i ne shvatajući ništa i očekujući da Pećanac završi 
misao o grmu, mahinalno sam rekao: Da, vidim ...</span></p>
<p class="MsoNormal"><span lang="EN-GB">— Dok se mi vratimo možda će brigada 
izvršiti pokret. </span><span lang="DE" style="mso-ansi-language:DE">Uovom grmu 
će biti poruka kuda da krenemo za brigadom — završi komandant.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Grm, okolina, poruka, pokret, brigada ... Brigada, grm, poruka, pokret... 
Vrtele su se moje misli u krug, ali nisam shvatio ni smisao Pećančevog naređenja, 
ni moj zadatak, niti sam uopšte zapamtio grm. Dobro je sve kada se dobro svrši. 
Dobro je što nije došlo do situacije da sam morao taj grm i tu poruku da tražim.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Krenuli smo 22. 7. prema selu Jabuci. Uz put smo naišli na nekoliko seljaka 
i sve ih poveli da ne bi otkrili pravac našeg kretanja. Pred samu noć stigli 
smo iznad sela i zanoćili u jednoj čobanskoj kolibi. Večerali nismo, niti smo 
šta poneli, niti smo u kolibi nešto našli. Odredili smo stražu za obezbeđenje 
i prenoćili. </span><span lang="EN-GB">Sutradan smo uputili nekoliko patrola u 
raznim pravcima. Trebalo je uspostaviti vezu sa Vrhovnim štabom, ili 1. 
proleterskom brigadom. Patrole su se uveče vratile, ali veza nije 
uspostavljena.</span></p>
<p class="MsoNormal" style="line-height:91%"><span lang="EN-GB">Ceo dan ništa 
nismo jeli. </span><span lang="DE" style="mso-ansi-language:DE">Ni seljaci koji 
su sa nama bili. Od patrole smo doznali da se u selu Jabuci nalazi ustaška 
pozida od 15 do 20 ljudi.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Druga noć bez hrane. Negde oko 21 čas ustaše u selu Jabuci šenluče. 
Pucnje čujem. Komandant Pećanac sedi u kolibi oslonjen na brvna, ljut i 
neraspoložen, nešto razmišlja. </span><span lang="EN-GB">Ne obaveštavamo ga 
da ustaše pucaju, misleći da on to čuje . Najednom, on skoči, izađe pred 
kolibu, osluškuje, zatim naredi:</span></p>
<p class="MsoNormal" style="line-height:91%"><span lang="EN-GB">— Veko, uzmi 
vod vojnika i jednog seljaka koji će vas odvesti do ustaša. </span><span lang="DE" style="mso-ansi-language:DE">Iznenadite 
ih napadom, uništite ili rasterajte.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Opet sam na čelu grupe. </span><span lang="EN-GB">Opet Pećančevo srce ...<b> 
</b></span><span lang="DE" style="mso-ansi-language:DE">Opet<b> m</b>oje razmišljanje 
...<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">&quot;Napred 
Veko&quot;, komandovah sam sebi, &quot;Sad, ili nikad!&quot; Zgrabih seljaka za 
ruku i povukoh ga kao neko neposlušno dete. Seljak se malo opirao, nešto gunđao, 
ali je na kraju pristao i obećao da ćemo neopaženo doći do ustaša.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Iznenadili 
smo ustaše ubitačnom vatrom, po osvetljenim prozorima kuće. Zarobili smo 
dvojicu, koji rekoše da su nasilno mobilisani i, po dogovoru, već odavno čekaju 
prvi napad partizana da se predaju. Ostale ustaše su pobegle.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Zaplenili 
smo 11 pušaka, par sanduka municije i nekoliko ustaških odela. </span><span lang="EN-GB">Neke 
ustaše su pobegle samo u pantalonama. Opremu smo pocepali, puške polomili jer 
nam nisu trebale, a municiju smo poneli. &quot;Zamolili&quot; smo onu dvojicu 
ustaša da ponesu po sanduk municije. Ostalo smo podelili borcima.</span></p>
<p class="MsoNormal" style="text-indent:19.0pt;line-height:91%"><span lang="EN-GB">Vraćajući 
se, uz put naiđemo na vodenicu. U njoj seljak naložio vatru, s jedne strane 
prostro kožuh i spava na njemu, a s druge strane vezao dva konja. Iznenadili 
smo ga. Malo se uplašio. Gledam ga, gledam brašno kako sipi ispod mlinskog 
kamena u mučnjak i čini mi se da jasnije čujem svoja vlastita creva nego 
tutanj kamena. Da priđem mučnjaku, da uhvatim malo brašna u ruku i da ga samo 
liznem, onako presno ... Sramota me. I ostali su gladni i vidim, svi užagrili očima 
u brašno, kao i ja. </span><span lang="DE" style="mso-ansi-language:DE">&quot;E, 
moj Veko&quot;, velim u mislima sam sebi... Sad nema Pećanca da ti naredi: 
&quot;Uzmi, ili, ne uzmi&quot;. </span><span lang="EN-GB">Sad sam odluči! </span><span lang="DE" style="mso-ansi-language:DE">Partizan 
si, starešina, šta se kolebaš. U ratu nema kolebanja. Ko se koleba, taj gubi 
bitku ...<o:p>
</o:p>
</span></p>
<p class="MsoNormal" style="margin-top:2.0pt;text-indent:19.0pt;line-height:91%"><span lang="DE" style="mso-ansi-language:DE">Ima 
li ovo kakve veze sa bitkom, sa borcima? — Ima, nema. Ima... Naredba je jasna: 
&quot;Niko sem intendantskih organa ili za to određene komisije nema pravo da 
uzima i nabavlja bilo šta, niti za sebe lično, niti za jedinicu ...&quot; </span><span lang="EN-GB">Tako 
je glasila naredba Vrhovnog štaba i štaba brigade. </span><span lang="DE" style="mso-ansi-language:DE">Pa 
čekaj, ja sam bio zamenik intendanta bataljona? Da! ali nisam više ... </span><span lang="EN-GB">Uzeću, 
pa dovraga i Pećanac i naredba, i... Kad nisam poginuo od ustaša, neka me 
streljaju za tovar brašna! Borci su gladni. Dva dana se mi lomatamo po ovim 
gudurama, gladni, a šta nam tek predstoji. To samo Pećanac zna...</span></p>
<p class="MsoNormal" style="margin-top:1.0pt;text-indent:20.0pt;line-height:91%"><span lang="DE" style="mso-ansi-language:DE">E 
pa neka zna! </span><span lang="EN-GB">On zna to, a ja znam da ću uzeti brašno, 
i...</span></p>
<p class="MsoNormal" style="text-indent:20.0pt;line-height:91%"><span lang="DE" style="mso-ansi-language:DE">— 
Verujem da ste gladni drugovi! Ja bih vam sad začas skuvao puru, samo ako me 
pustite da trknem do sela i donesem kakvo bakrače! Sad ću ja — reče seljak 
i ustade da krene.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">— Znaš šta 
druže — počeh ja ubeđivati. — Mi dva dana nismo ništa jeli. </span><span lang="EN-GB">Lomatamo 
se ovuda i razgonimo ustašku bandu. Ove smo u selu razjurili. Evo, dvojicu smo 
zarobili! </span><span lang="DE" style="mso-ansi-language:DE">Nas ima još. 
Glavnina je gore u šumi. I oni su gladni, pa ako bi ti nama dao jedan tovar brašna 
... Bratski da podelimo. Tovar tebi, tovar nama! Znaš kako je ...<o:p>
</o:p>
</span></p>
<p class="MsoNormal"><span lang="EN-GB">— A kako ćete vi to odneti — pita 
seljak? &quot;Znači daće&quot; — pomislih i brzo dodadoh, dok se nije 
predomislio:</span></p>
<p class="MsoNormal"><span lang="EN-GB">— Mi bismo to na ovom jednom konjčetu 
oterali i konjče vratili do zore.</span></p>
<p class="MsoNormal"><span lang="EN-GB">— Kad je tako, ja ću poći s vama — 
reče seljak. — I sam vratiti svoje konjče.</span></p>
<p class="MsoNormal"><span lang="DE" style="mso-ansi-language:DE">&quot;E sad 
presudi, druže komandante&quot; — obraćam se mislima Pećancu. &quot;Ustaše 
smo rasterali. Dvojicu zarobili. 11 pušaka uništili. </span><span lang="EN-GB">Donosimo 
dosta municije i tovar brašna.&quot; Prošlo je, međutim bez bune i ja sam 
ostao ubeđen da Pećanac nije ni primetio brašno, iako je slatko, s nama 
zajedno, jeo neslanu puru. </span><span lang="DE" style="mso-ansi-language:DE">On 
je bio obuzet drugim razmišljaniima... </span><span lang="EN-GB">Na koju stranu 
sutra uputiti patrole? Uz to, saslušavao je zarobljene ustaše.</span></p>
<p class="MsoNormal"><span lang="EN-GB">Sutradan, upućene su ponovo patrole, sa 
zadatkom da se vrate do 12 časova. Ni ove patrole nisu uhvatile vezu.</span></p>
<p class="MsoNormal"><span lang="DE" style="mso-ansi-language:DE">Krenuli smo 
prema brigadi, i na moju sreću našli je na istom mestu. &quot;Spasen 
sam&quot;, pomislih u sebi. &quot;Neću tražiti grm, koji uopšte nisam 
zapamtio&quot;.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Padom mraka 
brigada je krenula. Kuda? Kolona se nije potpuno ni izdužila, a sa začelja je 
došla poruka: &quot;Veza, neka čelo stane&quot;. Stali smo, a uz kolonu je prošao 
nepoznat seljak. Malo zatim krenuli smo.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Docnije smo doznali da je taj seljak ovdašnji aktivista, da radi za NOB, da 
se zove Dušan Čvoro i da je on doneo poruku na kojoj je pisalo: &quot;Brigada 
neka krene u pravcu rodnog mesta komandanta i komesara... Koča&quot;.<o:p>
</o:p>
</span></p>
<span lang="DE" style="font-size:12.0pt;font-family:&quot;Times New Roman&quot;;mso-fareast-font-family:
&quot;Times New Roman&quot;;mso-ansi-language:DE;mso-fareast-language:EN-US;mso-bidi-language:
AR-SA">Velimir KNEŽEVIĆ</span>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_118.htm"><b>Prethodni dokument</b></a></TD>
<TD><a href="31_120.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

