<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_132.htm"><b>Prethodni dokument</b></a></TD><TD><a href="4_14_1_134.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 133</strong></p>
<p align="center"><strong>IZVEŠTAJ MAJORA PETRA BAĆOVIĆA POČETKOM AVGUSTA 1942. MAJORU
 ZAHARIJU OSTOJlĆU O NAPADU NA 5. PROLETERSKU CRNOGORSKU BRIGADU I
 HERCEGOVAČKI NOPO, SITUACIJI U ISTOČNOJ BOSNI I ODNOSIMA SA
 1TALIJANSKIM OKUPATOROM<sup>1</sup></strong></p>
<p>Dragi čika Branko!</p>
<p>Prema zapovesti od 18. jula 1942 godine<sup>2</sup> naređene operacije protiv
 partizanskih snaga na trouglu Foča &#8212; Kalinovik &#8212; Ćurevo<sup>3</sup> izvedene su
 prema utvrđenom planu sa tom razlikom što je Fočanski odred dejstvovao
 od sela Štovića preko Kmura ka selu Zakmur i što je izvršeno jače
 grupisanje snaga na Videžu, jer se iz prikupljenih podataka i
 izviđanjem u početku same borbe, ocrtala namera partizana da se preko
 Konjskih voda izvuku u pravcu Zelengore.</p>
<p>Sve predviđene jedinice izvršile su dodeljene im uloge, no Gatački
 odred nešto sporije nastupao nego što je bilo predviđeno, a Fočanski
 odred samo delimično učestvovao jer se u toku borbe sa partizanima
 razvila borba i sa ustašama iz Foče, te je ovaj odred bio prinuđen da
 se povrati i spreči dalje nadiranje ustaša ka Miljevini. Operacije su
 počele 22. jula u 0400 sati i završene 26. jula u 1500 sati.</p>
<p>U toku 22. jula razvile su se borbe na frontu svih jedinica i u toku
 tih borbi naše jedinice uspele su da suzbiju partizane, koji su na
 kraju tog dana većim delom bile rastrojene i odstupile u neredu u
 pravcu Miljevine. Samo zahvaljujući neangažovanju potpuno Fočanskog
 odreda neprijatelj je ipak uspeo da znatne snage izvuče na tom jedino
 otvorenom delu fronta i da organizuje za odbranu položaj u reonu sela
 Tre-bičina na desnoj obali reke Bistrice. Jedinice četničke zanoćile su
 na postignutim određenim ciljevima prema zapovesti sa obezbeđenjem, a
 uputivši patrole za neprijateljem da se nebi izgubio kontakt sa njima.</p>
<p>23.&nbsp; &nbsp;jula počelo je gonjenje, kojom prilikom se razvila
 borba na označenim položajima kod sela Trebičina, kojom prilikom je
 neprijatelj do noge potučen i tu su mu naneti veliki gubici (potpuno su
 mu uništeni: Nikšićki bataljon i kombinovani bataljon).<sup>4</sup></p>
<p>24.&nbsp; jula produženo je gonjenje neprijatelja u stopu, koji je
 odstupao u manjim delovima prema Mrežici ka Varoši i Dobrom polju. U
 toku tog gonjenja razvile su se omanje borbe kod sela Sokola i sela
 Osije. Jedna jača kolona upućena je za neprijateljem preko sela Poljica
 ka Samaru da bi se neprijatelju izbilo na odstupni pravac. Neprijatelj
 je ipak uspeo da se provuče i odstupi ka Dobrom polju a kolona koja je
 bila u poteri za njima pošla i dalje u gonjenje noćnim maršem između
 24. i 25. jula i stigla da neprijatelju preseče odstupnicu na planini
 Treskavici. Za taj dan bio je određen Kalinovački odred da drži položaj
 na Treskavici kuda je imao neprijatelj da odstupa a ostale snage da ga
 napadnu sa leđa i da se tako uništi. To je uglavnom i postignuto i
 neprijatelj je razbijen uspeo jedva da izvuče nešto oko 1005 boraca
 blagodareći jako pošumljenom terenu šume Meždre gde se je borba vodila.
 Neprijatelj je imao sledeće jedinice: 5. proleterska brigada,
 hercegovački odred i kombinovani bataljon; svega oko 1.500 ljudi. U
 toku borbe zarobljen je jedan bacač koga je zarobio moj odred, 46 teška
 mitraljeza, 6 puškomitraljeza, veći broj pušaka i municije. Gubici
 neprijatelja u ljudstvu su vrlo veliki, samo u toku borbe skočilo je sa
 stena oko 45 partizana gde su našli smrt usled velike visine. Naši
 gubitci u ljudstvu 57 mrtvih i 98 lakše ranjenih. Moj odred zadržao sam
 blizu Kalinovika radi odmora. Sa kapetanom Bojovićem i Ružićem stupio
 sam u vezu radi čišćenja terena. Prilažem zapovest koju je izdala 5. proleterska brigada prilikom borbe u Ćurevu.<sup>9</sup></p>
<p>Ono jutro kada smo se rastali ja sam odmah rano u jutro otputovao za
 Kalinovik u društvu Jevđevića kako bih mogao pratiti tok operacija, gde
 sam stalno i ostao.<sup>10</sup> Sutridan izvestili su me na položaju da je
 uhapšen Radovan potporučnik Babović i Kovačević. Odmah sam se vratio da
 proverim stvar kako je došlo do hapšenja.</p>
<p>Prema svim znacima po sredi je bila špijunaža od prilike da je u toj
 špijunaži umešana neka devojka koja je prijateljica jednog talijanskog
 oficira. Jevđeviću sam naredio da Vas odmah pismeno obavesti o toku
 razgovora Vojvode Trifunovića i njega sa đeneralom Luzanom o čemu ste
 dobili iscrpan izveštaj.<sup>11</sup> Mislim da do ovoga hapšenja nebi došlo da se
 Radovan i drugovi nisu oslobodili pored Štaba Vojvode Birčanina koji
 sve javno radi i kreće se u društvu Talijana. Predviđao sam hrđave
 posledice zbog ovakvog ponašanja i zato sam upozorio Vojvodu na to.
 Vojvoda mi je u razgovoru rekao da se nemamo čega plašiti da on za sve
 garantuje, pored svega toga ja sam bio oprezan i da nisam bio oprezan
 snašla bi me sudbina Ra-dovanova.</p>
<p>Naredio sam svim oficirima i vojnicima da se povuku na položaje a
 što manji broj da ostane u varošima. Ovde su ljudi neobazrivi a
 naročito Štab<sup>12</sup> koji se javno hvali o zadatcima koji su dobili od Čiče.
 Rekao sam manje parade više rada. Potporučnik Vaso Gutić iz Nevesinja u
 društvu nekih četnika napio se je u jednoj kafani u samom Nevesinju i
 javno govorio o Čičinom dolasku i namerama Čičinim šta treba sve
 uraditi za Hercegovinu. Pojedini oficiri negoduju protiv Štaba
 Vojvodinog s tim da taj Štab ništa ne radi nego u Splitu kupa se i juri
 kurve. Mišljenja sam da biste trebali narediti da taj Štab što pre ode
 za Dinaru i sa ljudima radi na terenu. Kurire koje sam dobio iz Bosne
 ovoga momenta i to iz Romanije i Žlijeba od kapetana Grubača. Tamo vrlo
 malo ko što radi osim kapetana Grubača koji zaista ozbiljno radi u
 Višegradskom srezu. Izveštaj koji sam dobio od kapetana Grubača<sup>13</sup> glasi
 doslovno: Major Vranješević nešto se nećka da ide u Krajinu ali još
 nije doneo odluku. Borbu vodi sam sa sobom. Ovaj mu je položaj bio masniji dobro se pilo i jelo a nije se ništa radilo a
 što je najglavnije nije se nikome odgovaralo za nerad. U Štabu su
 odlučili da kapetan Mitranović ne ide na određeno mesto. U Žlijebu
 operativni Štab<sup>14</sup> neradi pod jakim Bogom ništa samo pije. Nestalo im je
 novaca o kojima nitko ne vodi računa i navodno da je otišao neki
 Kureš<sup>15</sup> za Beograd da im traži novaca. Neće ni da priznaju
 Damjanovića<sup>16</sup> u Majevici koji nije sa njihovom saglasnošću postavljen.
 Najglavniju ulogu igra u svemu ovome profesor Trklja<sup>17</sup> koji od svih tih
 jedino zna što hoće i koji će po mom mišljenju odigrati jednu od
 najkobnijih uloga u Bosanskom ustanku. On želi da preko Bosanskog
 ustanka provede program zemljoradničke stranke, a kao najbolji oslonac
 služi mu sam Botić koji je jednomišljenjak sa njim. Profesor Trklja
 nosi u džepu i čita program buduće državne organizacije koja se zasniva
 na zemljoradničkim načelima. Uloga njegova u poslu koji mu je poveren
 neodgovara njegovoj ličnosti jer se stranačke stvari nemogu danas
 provoditi niti propagirati u danima najteže borbe po srpski narod.
 Druga radio stanica koja je poverena potporučniku Dušanu Dukiću takođe
 jednom od izrazitih pristalica zemljoradničke stranke koji sa
 profesorom Trkljom želi da ostvaruje svoj plan. Mišljenja sam da bi ovu
 stanicu trebalo predati nekom od oficira a poverljivom Čičinom čoveku.
 Profesor Trklja koji je sa Štabom u Žlijebu a mesecima motrim i pazim
 njihov rad. Sa dokazima raspolažem da za ovo vreme ništa nisu uradili a
 niti će uraditi. Trklja sve stvari koje želi servira Bosanskom Štabu<sup>18</sup>
 i sve što uradi Bosanski Štab to je Trkljino delo. On igra glavnu ulogu
 u ime Čiče a svi ostali su samo oružje u njegovim rukama. Ovo mora biti
 svakome jasno ko jedanput dođe u ovaj Štab. Ovo je doslovno prepisano
 iz izveštaja koji je Grubač po kuriru dostavio. Na Romaniji nalazi se
 oko 700 ljudi pod komandom Plemića Boža. Za sada ih nitko ne napada.
 Plemića su zvali Nemci na pregovore i tražili od njega da prizna
 hrvatsku državu i da sarađuje sa ustašama zajedno ali je ovo Plemić
 odbio. Po Romaniji su sve kuće popaljene tako da je ostalo svega 5&#8212;lO%
 čitavih. U srezu Rogatičkom nalaze se manje grupice četnika među kojima
 radi Draga Mitrović. U Rogatičkom srezu nalazi se nešto i partizana pod
 komandom zloglasnog Muja Hodžića.<sup>19</sup> U Baturi nalazi se Rajko i Miloš Čelonja sa oko 400 ljudi koji pljačkaju okolna turska sela.<sup>20</sup> Pre
 osam dana organizovali su se turci<sup>21</sup> i ustaše i napali Baturu i tom
 prilikom stradalo je oko 250 žena i dece koji su poklani od strane
 ustaša. U Šekovićima nalaze se Branko Savić i Toša Vujasinović sa III
 proleterskom brigadom<sup>22</sup> u jačini od 700 ljudi. Pre neki dan napali su
 ih hrvati<sup>23</sup> ali ishod borbe još nam nije poznat.</p>
<p>U Majevici je nastao razdor među vođama, a za ovo je kriv famozni
 Bosanski Štab koji izgleda ima samo zadatak da pravi razdor i intrige
 među ljudima. Kerović se odvojio i sklopio sa ustašama sporazum<sup>24</sup> i
 ustupio im Lopare i pustio slobodan saobraćaj na putu Tuzla &#8212; Brčko. Na
 drugoj strani nalazi se narednik Bižić koga potpomaže major Radaković
 Ignjatije koji se nalazi na službi u Komandi srpske državne straže i
 kapetan Đačić koji se nalazi na službi u Šabcu. Oni žele da preko ovoga
 odreda formiraju Slavonski odred. Na trećoj strani nalazi se kapetan
 Damjanović sa svojim ljudima koga ne simpatiše Bosanski Štab koji mu
 je stvorio ovu intrigu na Majevici. Na IV strani nalazi se narednik
 Gajić koga potpomaže Bosanski Štab i poručio mu je da dođe sa nekoliko
 ljudi da ih otprati na Majevicu jer misle da će im tamo biti
 najsigurnije. Jedinice naše sa Ozrena i Trebave koji su smatrani kao
 Botićevi ljudi sklopili su sporazum<sup>25</sup> sa komandantom hrvatske divizije
 iz Doboja pukovnikom Matejićem. Ovaj sporazum obuhvata priznanje
 nezavisne države hrvatske i poglavnika, zajednička saradnja na
 uništenju partizana a po likvidaciji partizana predaja oružja. Prema
 izveštajima koji stižu iz Srema u Slavoniju i Zagorju svuda vlada
 nered. Upućene su kaznene ekspedicije radi uspostavljanja reda. Bilo je
 incidenata i u pojedinim garnizonima hrvatskim. Prema svemu izloženom
 vidi se da u Bosni treba što pre raditi da nebi Hrvati svojim
 lukavstvom uspeli da stabilizuju granice svoje države ako bi u tome
 uspeli to bi značilo likvidiranje četničke akcije. Potrebno je
 najhitnije da se u onom delu Bosne što nije nama dodeljen postavi
 komandant jedan energičan aktivni oficir, pored vojničke spreme mora
 biti dobar organizator i energičan kako bi ovome svemu stao na put, a na vreme osujetio lukavu hrvatsku
 politiku koja ima za zadatak da likvidira četničku akciju. Prema
 podatcima koje sam dobio za ovo nekoliko dana tačno vidim da je
 poslednje vreme za likvidaciju Bosanskog Štaba. Ja zato nisam bio do
 sada ali kada sam vidio rezultat njihovog rada to je potrebno. Pored
 mene i Jevđević je istoga mišljenja kao i ostali koji sarađuju na
 terenu. Svi repovi koji se vežu za Čiču i putem njega hoće da postanu
 neke političke veličine a da nerade ništa to na vreme treba seći. Hitno
 sam preduzeo mere za organizaciju svih srezova u Hercegovini kao i u
 srezove Bosne koje ste mi dodelili.<sup>26</sup> Odred koji je samnom i oficiri
 prinuđen sam da nekoliko oficira iz mog odreda sa izvesnim brojem
 vojnika pošaljem odmah u Bosnu da rade na organizaciji dok ja tamo ne
 stignem. Javio mi se kapetan Nikić, Kosorić<sup>27</sup> i Matović,<sup>28</sup> oni sva
 trojica rade zajedno. Ja sam im dao uputstvo da budu pripravni da uđu u
 Foču kad je napuste Hrvati. Konstatovao sam da su naši oficiri u ovim
 krajevima većinom živeli po varošima. Ovo njihovo držanje naš narod a
 naročito četnici ne gledaju dobro. Ovako njihovo držanje izgleda mi da
 je uzet primer od Štaba koji se nalazi stalno u Splitu. Naredio sam da
 se oficiri što više povuku iz varoši.</p>
<p>U vezi hapšenja Radovanovog Vojvoda Birčanin bio je pozvat od
 generala Luzane, koji mu je saopštio da zna i da je obavešten da je
 imao razgovor on i Jevđević sa Engleskim oficirom koji se nalazio u
 Avtovcu. Štab Vojvode Birčanina međuvremeno bio je otputovao za
 Dubrovnik. Postoji sumnja ali nije proverena da su Talijani izvršili
 premetačinu i našli važne dokumente t.j. punomoćja koje ste Vi izdali
 Vojvodi Birčaninu. Mislim da krivicu za hapšenje Radovanovo snosi Štab
 koji je garantovao Radovanu i uhapšenim da mogu komotno da sede u
 Avtovcu. Cela Hercegovina govori o Vašem boravku na ovoj teritoriji.
 Vojvoda Birčanin odmah je međuvremeno pozvat od strane komandanta
 divizije u Dubrovnik gde se je nalazio i komandant armije. Posle
 odlaska Vojvode Birčanina pozvat je i Jevđević. Predviđao sam da ga
 mogu zadržati zato sam mu savetovao da ne ide nego da se skloni u šumu
 zajedno samnom i dočeka razvoj događaja. Nije me poslušao, jer je imao
 toliko sigurno ubeđenje da mu se neće ništa desiti i da će kod Talijana
 izvrdati. Jevđević je negodovao i bacao krivicu za ovo sve na Štab.
 Ovoga momenta izvešten sam da Italijani hoće da interniraju Birčanina
 negde u Italiju. General Luzana saopštio nam je da će se Jevđević za sada nalaziti u
 Dubrovniku i da će mu biti ograničeno kretanje, a može doći i do
 internacije. Odmah sam uputio jedno protestno pismo<sup>29</sup> generalu Luzani u
 kojemu sam mu saopštio da četnici traže odmah da se Jevđević pusti i da
 je on jedini u stanju smiriti duhove. Po ovome čekam odgovor. General
 Luzana nastoji prema svemu da održi dobre odnose sa četnicima kako nebi
 došlo do neželjenih posledica. Upotrebiti ću sve što stoji do mene kako
 bi se ovi sporovi i nesuglasice na miran način likvidirale sa
 Talijanima. Mislim da Jevđevića moramo izbaviti po svaku cenu, makar i
 generala<sup>30</sup> Luzanu zarobili i tražili razmenu sa Jevđevićem. Molim da
 mi po ovome što pre odgovorite kako držanje treba da zauzmem prema
 Talijanima. Kretanje partizana. Kuriri koji su stigli ovoga momenta
 izvestili su me o kretanju partizana. Partizani su zauzeli Prozor,
 Bugojno, Glamoč, Livno, Duvno, Gornji Vakuf, Donji Vakuf, i Posušje.<sup>31</sup>
 Grupišu se pored same Neretve i prema informacijama name-ravaju da se
 ponovo prebace preko Neretve. Muslimani u tome kraju prilaze im listom
 i u svemu ih pomažu. Preduzeo sam potrebne mere. Ova trojica koji su
 doputovali, putuju sa Vojom u pravcu k Vama. Stanicu još nisam dobio te
 Vas nemogu o novim momentima uvek izveštavati. Ako dobijemo stanicu
 koja je navodno kod majora koji je upućen ovamo a negde je usput
 zaostao iza Momčilovića odmah će mo Vam se javiti. Naredite neka se
 naročito pazi na naš pozivni znak jer će biti važnih saopštenja. Ja sam
 Vam u glavnim crtama izneo situaciju. Voja će Vam u detaljima
 referisati stvarno stanje stvari koje se nalazi na ovome terenu. Voja i
 ja upotrebili smo sve da saznamo stvarnu istinu.</p>
<p align="center">S verom u boga za kralja i Otadžbinu!</p>
<p align="center"><strong>Ištvan</strong></p>
<b class=medtxt><b class=medtxt><p><sup>1</sup>&nbsp; Original (pisan na mašini, ćirilicom) u Arhivu VII, Ča, k.
 222, reg. br. 47/5 (BH-X-601). Major Ostojić je, olovkom, podvlačio
 pojedine delove teksta, na margini pisao primedbe i ispravljao neke
 cifre o gubicima, plenu i brojnom stanju.</p>
<p><sup>2</sup>&nbsp; Vidi dok. br. 124, nap. 4.</p>
<p><sup>3</sup> Radi se o 5. proleterskoj (crnogorskoj) NOU brigadi i Hercegovačkom NOPO (vidi dok. br. 121, nap. 8).</p>
<p><sup>4</sup>&nbsp; O partizanskim gubicima, vidi dok. br. 131, nap. 11, 14 i 15.</p>
<p><sup>5</sup>&nbsp; Cifra 100 je precrtana, a iznad dopisano 200.</p>
<p><sup>6</sup>, <sup>7</sup> i <sup>8</sup> Te cifre su precrtane, a iznad njih dopisano: 6 iznad cifara 4 i 5 i 11 iznad cifre 9.</p>
<p><sup>9</sup> Zapovest se ne nalazi u prilogu.</p>
<p><sup>10</sup>&nbsp; Reći &#187;stalno i ostao&#171; u originalu podvučene, a na margini napisano: &#187;Netačno&#171;.</p>
<p><sup>11</sup>&nbsp; Izveštaj o razgovoru Ilije Birčanina sa italijanskim generalom Luzanom redakcija nije pronašla.</p>
<p><sup>12</sup> Radi se o Štabu Hercegovačke grupe vojnočetničkih odreda.</p>
<p<sup>>13</sup> Vidi dok. br. 127 i Arhiv VII, Ča, k. 171, reg. br. 25/2: pismo
 Gorskog štaba bosanskih četničkih odreda od 10. jula 1942. majoru Petru
 Baćoviću.</p>
<p><sup>14</sup>&nbsp; i <sup>18</sup> Odnosi se na Gorski štab bosanskih četničkih odreda (vidi dok. br. 127).</p>
<p><sup>15</sup>&nbsp; Miloš.</p>
<p><sup>16</sup>&nbsp; O akciji protiv Steve Damjanovića, vidi dok. br. 123, nap. 21.</p>
<p><sup>17</sup>&nbsp; Lazar Lazo.</p>
<p><sup>19</sup> Mujo Hodžić je tada bio komandir Muslimanske čete Udarnog bataljona Romanijskog NOPO.</p>
<p><sup>20</sup>&nbsp; Braća Rajko i Miloš Čelonja su imali svoju manju grupu sa kojom su pljačkali muslimanska i druga sela.</p>
<p><sup>21</sup>&nbsp; Odnosi se na naoružane jedinice formirane od muslimanskog
 stanovništva. Inače, imenom Turci u četničkim dokumentima skoro redovno
 su nazivani Muslimani.</p>
<p><sup>22</sup>&nbsp; Treća proleterska (sandžačka) NOU brigada je u to vreme
 dejstvovala na području Šujice i Duvna. U širem rejonu Šekovića tada
 se nalazila Grupa istočnobosanskih udarnih bataljona.</p>
<p><sup>23</sup>&nbsp; Odnosi se na ustaško-domobranske snage NDH.</p>
<p><sup>24</sup>&nbsp; Vidi dok. br. 91 i 125.</p>
<p><sup>25</sup>&nbsp; Vidi dok. br. 89 i 117.</p>
<p><sup>26</sup> Vidi dok. br. 127, nap. 7.</p>
<p> <sup>27</sup> Radivoje.</p>
<p> <sup>28</sup> Milan.</p>
<p><sup>29</sup>&nbsp; To pismo redakcija nije pronašla.</p>
<p><sup>30</sup>&nbsp; Od te reci tekst je do kraja rečenice u originalu podvučen, a na margini napisano: Ne.</p>
<p><sup>31</sup>&nbsp; Osim Bugojna i D. Vakufa, ostala mesta oslobodile su
 jedinice 1. i 3. proleterske NOU brigade i 3. i 5. krajiškog NOPO tokom
 jula i početkom avgusta 1942. Opširnije, vidi dok. br. 121, nap. 10;
 Zbornik NOR-a, tom II, knj. 5, dok. br. 47 i 87; tom IV, knj. 6, dok.
 br. 33, 36, 39, 47, 72, 84&#8212;86, 96, 154 i 160, knj. 7, dok. br. 175, 178
 i 190; Oslobodilački rat, knj. 1, str. 271&#8212;280; M. Leković, n.d., str.
 212&#8212;419.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_132.htm"><b>Prethodni dokument</b></a></TD><TD><a href="4_14_1_134.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
