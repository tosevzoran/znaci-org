<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_31.htm"><b>Prethodni dokument</b></a></TD>
<TD><a href="49_33.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b>U Bohinju<o:p>
</o:p>
</b></p>
<p class="MsoNormal">&nbsp;<o:p>
</o:p>
</p>
<p class="MsoNormal">U prvoj polovini maja 31. divizija dobila je zadatak da pređe 
iz rejona Cerkna preko Selške Sore na Jelovicu i preko Save Bohinjke na 
Pokljuku i da na sektoru Bohinja i Bleda prinudi neprijatelja na defanzivnu 
borbu. Divizija je trebalo da vrši mobilizaciju, likvidira neprijateljska uporišta, 
ruši komunikacije i razne druge važne vojne i industrijske objekte.</p>
<p class="MsoNormal">Štab 31. divizije odlučio je da se Prešernova brigada 
preko Selške Sore prebaci na masiv Jelovice koji treba da posluži kao baza za 
akcije u dolini Save na odseku Škofja Loka — Bled, dok Gradnikova brigada 
produžuje prema severu i preko klisure Save Bohinjke prebacuje se na Pokljuku, 
planinski plato koji je sa juga i istoka ograničen Savom Bohinjkom, sa severa 
Savom Dolinkom, a sa zapada Triglavom i susednim planinskim visovima. Bilo je 
predviđeno da dva bataljona Gradnikove brigade ostanu severno od Bohinja, a 
jedan bataljon upućuje se na sektor Jesenice.</p>
<p class="MsoNormal">Vojkova brigada i dalje ostaje na sektoru Cerkna radi 
njegove zaštite od eventualnih ispada neprijatelja iz Idrije i Gorenje Vasi.</p>
<p class="MsoNormal">Štab divizije je predviđao da će neprijatelj brzo 
reagovati, pa je upozorio štabove brigada da preduzmu mere osiguranja jedinica 
i obaveštajnu mrežu po vežu sa oba-veštajnom službom na terenu. <span lang="DE" style="mso-ansi-language:DE">Divizija 
je dobila težak zadatak<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">*<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Dok su štabovi 
korpusa i 31. divizije donosili odluku za marš Prešernove i Gradnikove brigade 
u Gorenjsko, Gradnikova se nalazila na sektoru Otlice. Posle proslave 1. maja 
koja je bila vrlo svečana, brigada je posle 1. maja krenula na marš i kasno noću 
stigla u Ćepovan. Idućeg dana je već bila u Cerknu. </span>Razmestila se u 
Zakrižu, Leskovici i Robidnici. Jedinice 1. i 2. bataljona vodile su borbu 5. 
maja kod Vol jake. Neprijatelj je u ovoj borbi imao 14 mrtvih i 18 ranjenih. <span lang="DE" style="mso-ansi-language:DE">Mi 
smo imali jednog ranjenog borca. Druga borba vođena je 7. maja kod Leskovice. 
Naš 2. bataljon je krenuo na juriš i neprijatelja naterao u bekstvo<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Gradnikova 
brigada je iz rejona Novaka krenula 15. maja na Jelovicu. Prešernova je sa štabom 
divizije ostala na Jelovici. Već 17. maja jedinice Gradnikove brigade spuštale 
su se u dolinu Save Bohinjke. Pozadinski delovi kretali su se pod zaštitom 3. 
bataljona južno od Bohinjske Bistrice prema Koprivniku, dok su ostali bataljoni 
imali da napadnu železničku stanicu Nomenj. Prvi i 2. bataljon trebalo je u 
toku noći da se približe toj železničkoj stanici i snažnim napadom da 
likvidiraju tamošnju posadu. Međutim, bataljoni su imali veoma slabog vodiča, 
pa su jedinice zakasnile i napad je izvršen 18. maja izjutra. Bombaši su 
uspeli da se probiju do stanice i ubace bombe kroz prozor. Neprijatelj se uporno 
branio i uspeo je da odbije naše jedinice. Prilikom povlačenja poginula su dva 
naša borca<a style="mso-footnote-id:ftn3" href="#_ftn3" name="_ftnref3" title><span style="mso-special-character:footnote" class="MsoFootnoteReference">[3]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Mineri su 
blizu Soteske porušili most dug dvanaest metara, a prugu minirali na 15 mesta. 
Železnički saobraćaj bio je prekinut dva dana.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Posle 
izbijanja brigade na sektor sela Koprivnik i Gorjuše, štab brigade je odmah 
uputio 2. bataljon u unutrašnjost Pokljuke — u pravcu Mrzlog Studenca i dalje 
prema istoku, sa zadatkom da poruši drum koji na Pokljuku vodi od Bleda. Međutim, 
bataljon je zakasnio, jer se sukobio sa jačom neprijateljskom kolonom u rejonu 
Mrzlog Studenca.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Treba priznati 
da se i bataljon kretao dosta neoprezno, pevajući borbene pesme i sa harmonikašima 
na čelu. Kad je oko 13 časova izašao na čistinu kod Mrzlog Studenca, 
iznenada je napadnut jakom vatrom sa nadvišavajućih položaja. Bataljon je 
odmah zalegao na ivicu puta gde se, srećom, pružao nekakav rov, izlokan vodom. 
</span>To je borce sačuvalo od smrtonosne vatre koju je neprijatelj otvorio iz 
velike blizine — 50 do 100 metara.</p>
<p class="MsoNormal">Nemci su posle kratkog i snažnog vatrenog naleta i pod zaštitom 
mitraljeza krenuli nizbrdo po čistini na juriš, ali ih je bataljon sačekao 
isto tako snažnom vatrom i prisilio da zalegnu glavama naniže. Zatim se 
bataljon organizovano, po dolovima, izvukao na ivicu šume, a isto to su učinili, 
pod zaštitom svojih mitraljeza, i Nemci.</p>
<p class="MsoNormal">Posle svega toga je došlo do ravnopravne borbe — u 
odnosu na položaje i broj ljudi, sve dok komandant 2. bataljona nije poslao 
jedan vod da neprijatelja napadne u bok. To je neprijatelja zbunilo i, misleći 
da je napadnut od novih partizanskih snaga, počeo se brzo povlačiti. Bataljon 
ga je, zatim, gonio gotovo sve do Bohinjske Bele.</p>
<p class="MsoNormal">U ovoj borbi je iz 2. bataljona poginulo šest boraca, a četvorica 
su ranjena. Neprijatelj je imao 26 mrtvih, mnogo ranjenih, četvoricu su naši 
zarobili. Zaplenjeno je nešto naoružanja i opreme<a style="mso-footnote-id:
ftn4" href="#_ftn4" name="_ftnref4" title><span style="mso-special-character:footnote" class="MsoFootnoteReference">[4]</span></a>.Borba 
2. bataljona kod Mrzlog Studenca je vanredan primer kako se iz gotovo bezizlazne 
situacije može ne samo spasti sa što manje gubitaka, već i napadaču naneti 
težak poraz.</p>
<p class="MsoNormal">Ne znajući za dalje neprijateljske namere, štab brigade 
je odustao od svog ranijeg plana i odlučio da se prebaci u rejon planine Blato 
(k. 1088), severno od Bohinjskog jezera. Čim je obaveštena da neprijatelj ne 
preduzima veće ofanzivne akcije, brigada se prebacna na sektor Uskovnica — 
Rudno polje — Mrzli Studenec, obezbedujući se ü pravcu Bohinjske doline, 
Bohinjske Bele i Bleda.</p>
<p class="MsoNormal"><span lang="DE" style="mso-ansi-language:DE">Zatim je odlučeno 
da se napadne i oslobodi Bohinj. Prvo je trebalo likvidirati neprijateljsku 
posadu u Staroj Fužini, gde se nalazilo 18 nemačkih graničara. Napad je izvršio 
1. bataljon 22. maja. Zbog intervencije jedne neprijateljske kolone iz pravca 
Bohinjske Bistrice napad nije uspeo, iako je neprijatelj imao osetne gubitke. 
Ponovljen je napad i neprijatelj je osetio da neće moći da izdrži te naše učestale 
napade, pa je iskoristio priliku i povukao se u Bohinjsku Bistricu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinice naše 
brigade su 26. maja napale uporište u Srednjoj Vasi gde se nalazilo 37 
neprijateljskih vojnika. Za napad je određen 3. bataljon.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Obezbeđujući 
se jednim vodom u pravcu Češnjica — Bohinjska Bistrica i dragim pravcem 
Srednja Vas — Stara Fužina, bombaši 3. bataljona počeli su neposredan napad 
na jednu od dve zgrade u kojima su se zadržavali neprijateljski vojnici, uz 
podršku jednog lakog minobacača koji je sipao mine po krovu uporišta. U samom 
početku napada neprijatelj je pružao jak otpor vatrom iz mitraljeza, ali je 
protivtenkovska puška 3. bataljona uskoro paralisala njihovo dejstvo. U 
neprijateljskim redovima se pojavila panika. Borci 3. bataljona su to odmah 
iskoristili i pod zaštitom svog teškog mitraljeza upali i osvojili uporište.<o:p>
</o:p>
</span></p>
<p class="MsoNormal">Međutim, borba time još nije bila završena. Neprijatelj 
se po uzanom rovu povukao iz zgrade u jedan veći bunker kraj nje. Bombaši su 
pratili neprijateljske vojnike i bacali za njima plastične bombe. Dejstvo tih 
bombi je bilo tako jako da se ulaz u bunker zatrpao i borci nisu mogli da upadnu 
u sam bunker.</p>
<p class="MsoNormal">Jedino od dva neprijateljska uporišta u Srednjoj Vasi je u 
toku te noći ipak osvojeno, a zatim i uništeno. Neprijatelj se kasnije sam 
povukao i iz druge zgrade, čime je postignut i krajnji cilj napada. Treći 
bataljon je u napadu na Srednju Vas zaplenio jedan teški mitraljez, jedan 
automat, dvanaest pušaka i dosta drugog vojnog materijala. Od boraca 3. 
bataljona je samo politički komesar bataljona lakše ranjen.</p>
<p class="MsoNormal">Likvidacijom neprijateljskih uporišta u selima Stara Fužina 
I Srednja Vas oslobođen je čitav severni deo Bohinja i naše jedinice su se u 
toku boravka na tom području mogle u tom delu Bohinja slobodno kretati čak i 
danju. Tako je bar za vreme dok se Gradnikova brigada tu zadržavala, došlo do 
stvaranja manje oslobođene teritorije<a style="mso-footnote-id:ftn5" href="#_ftn5" name="_ftnref5" title><span style="mso-special-character:footnote" class="MsoFootnoteReference">[5]</span></a>.</p>
<p class="MsoNormal">Štab divizije je u zapovesti od 26. maja naredio da Prešernova 
i Gradnikova brigada napadnu i likvidiraju neka manja neprijateljska uporišta u 
neposrednoj okolini Bleda gde se nalazio nemački štab za Gorenjsko. Prema ovoj 
zapovesti, Prešernova brigada je 27. maja trebalo da napadne neprijateljska 
uporišta u Ribnu i Koritnu a Gradnikova ona uporišta koja se nalaze u Fužinama, 
Zgornjim i Spodnjim Gor jama.</p>
<p class="MsoNormal">Štab Gradnikove brigade je odlučio da 1. bataljon ostane 
u rejonu planine Uskovnice, blokirajući delom snaga neprijateljsko uporište 
kod Sv. Janeza, dok će 2. i 3. bataljon krenuti sa Uskovnice i u toku noći 
27/28. maja napasti sledeća uporišta: 2. bataljon Spodnje i Zgornje Gorje, a 
3. Fužine. Međutim, kad su se 27. mlaja bataljoni pripremali za pokret, 
iznenada se od Srednje vasi pojavila manja neprijateljska kolona od 100 do 150 
vojnika. Sa njom je stupio u borbu 3. bataljon koji je posle kraće borbe 
prisilio neprijatelja na povlačenje. U toj borbi su ubijena dva neprijateljska 
vojnika, a deset je ranjeno.</p>
<p class="MsoNormal">Predveče su 2. i 3. bataljon stigli na istočnu ivicu 
Pokljuke i pod zaštitom mraka stigli na određene položaje. Zadatak 3. 
bataljona bio je uništenje električne centrale u Fužinama. <span lang="DE" style="mso-ansi-language:DE">Radi 
toga su formirane tri bombaške grupe. Napad je dobro organizovan, pa je svaki 
borac precizno znao svoj zadatak. Električnu centralu čuvalo je svega devet 
nemačkih vojnika. Napad je počeo u 23 časa. U početku, neprijatelj je davao 
otpor, ali je ubrzo slomljen. U toku borbe ubijena su tri neprijateljska 
vojnika, a 6 je zarobljeno, od kojih su 2 ranjena. Zaplenjen je jedan &quot;šarac&quot;, 
osam pušaka, jedan automat i pet pištolja.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U to vreme je 
2. bataljon napadao neprijateljska uporišta u Zgornjim i Spodnjim Gorjama. On 
je napadao u dve grupe: prva kojom je rukovodio politički komesar bataljona — 
Spodnje Gorje i druga kojom je rukovodio komandant bataljona — Zgornje Gorje. 
Prva grupa je izvršila juriš, ali nije uspela, pa se ograničila na blokadu 
uporišta da bi drugoj grupi omogućila izvršenje zadatka. Napad na Zgornje 
Gorje počeo je u ponoć 27/28. maja; Već ranije formirane grupe bombaša 
privukle su se do bunkera i iz njih isterale neprijatelja u glavnu zgradu koja 
je bila jako utvrđena. Naši borci su jurišali nekoliko puta. Neprijatelj se 
žilavo branio. Kad se zgrada nije mogla jurišima likvidirati, borci su uspeli 
da je zapale i neprijatelj je morao da beži. Ubijeno je 5 njegovih vojnika. 
Zaplenjena su 3 automata, 12 pušaka i mnogo drugog materijala, među ostalim i 
osam kola namirnica.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Prvi bataljon 
koji je delom snaga blokirao uporište Sv. Janez na obali Bohinjskog jezera, 
nije imao težak zadatak. </span>Lako je likvidirao ovo uporište. Posle izvršenog 
zadatka poseo je položaje u rejonu Nad jezerom (zapadno od Stare Fužine), 2. 
bataljon na planini Konjšici, a 3. na Uskovnici.</p>
<p class="MsoNormal">Svi napadi koje je brigada u toku tih dana izvela na 
neprijateljska uporišta karakterišu se time što su izvedeni pomoću bombaša-dobrovoljaca. 
Oni su se, uglavnom, neprimetno privlačili uporištima i iznenada bombama i 
plastičnim minama zasuli neprijatelja, uz istovremenu podršku vatrom teških 
mitraljeza, a u nekim slučajevima i minobacača. Ipak treba priznati da 
neprijatelj koji u tom delu Gorenjskog nije navikao na napade ovakve vrste, nije 
bio dovoljno budan, a njegovi garnizoni su bili malobrojni i nedovoljno utvrđeni.</p>
<p class="MsoNormal">Ovi uspesi brigade veoma su pozitivno uticali ne samo na 
borce koji su na ovaj zadatak pošli sa priličnom neizvesnošću, već i na 
stanovništvo Bohinja koje je sada prvi put videlo kakvom snagom raspolažemo<a style="mso-footnote-id:ftn6" href="#_ftn6" name="_ftnref6" title><span style="mso-special-character:footnote" class="MsoFootnoteReference">[6]</span></a>.<o:p>
</o:p>
</p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoNormal"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> Zapovest štaba 31. 
    divizije od 14. maja 1944. (Arhiv IIRP u Ljubljani, F. 226/II).</p>
    <p class="MsoFootnoteText">3 Izveštaj štaba 31. divizije za maj 1944. 
    (Arhiv IIRP u Ljubljani, F. 226/III); 15-dnevni izveštaj štaba 31. 
    divizije od 19. maja 1944. štabu 9. korpusa (Arhiv IIRP u Ljubljani, F. 
    226/III); Hronika III. SNOUB &quot;Ivan Gradnik&quot; (Arhiv IIRP u 
    Ljubljani, F. 279i/I); polumesečni politički izveštaj 31. divizije od 10. 
    maja 1944. (Arhiv IIRP u Ljubljani, F. 17/1); polumesečni partijski izveštaj 
    31. divizije od 8. maja 1944. (Arhiv IIRP u Ljubljani, F. 16/1); izveštaj 
    žandarmerijskog odeljenja u Gorenjoj Vasi od 6. maja 1944. (Arhiv IIRP u 
    Ljubljani).</p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a> nika III. SNOUB &quot;Ivan 
    Gradnik&quot; (Arhiv IIRP u Ljubljani, F. 279i/I); polumesečni politički 
    izveštaj 31. divizije od 10. maja 1944. (Arhiv IIRP u Ljubljani, F. 17/1); 
    polumesečni partijski izveštaj 31. divizije od 8. maja 1944. (Arhiv IIRP u 
    Ljubljani, F. 16/1); izveštaj žandarmerijskog odeljenja u Gorenjoj Vasi od 
    6. maja 1944. (Arhiv IIRP u Ljubljani).</p>
  </div>
  <div style="mso-element:footnote" id="ftn3">
    <p class="MsoFootnoteText"><a style="mso-footnote-id:ftn3" href="#_ftnref3" name="_ftn3" title><span style="mso-special-character:
footnote" class="MsoFootnoteReference">[3]</span></a> Iz neprijateljskog izveštaja 
    (izveštaj komandanta policije na okupiranom području Koruškog i Kranjskog 
    od 27. maja 1944. — Arhiv IIRP u Ljubljani) vidi se da su poginula tri 
    borca, a zaplenjen je i jedan puškomitraljez.</p>
  </div>
  <div style="mso-element:footnote" id="ftn4">
    <p class="MsoFootnoteText"><a style="mso-footnote-id:ftn4" href="#_ftnref4" name="_ftn4" title><span style="mso-special-character:
footnote" class="MsoFootnoteReference">[4]</span></a> Izveštaj štaba 31. 
    divizije za maj 1944. (Arhiv IIRP u Ljubljani, F. 226/III); &quot;Naš 
    glas&quot; od 24. maja 1944. (Biblioteka IIRP u Ljubljani); sećanja Ibre 
    Ibraimovskog, tadašnjeg komandanta 2. bataljona; &quot;Istoriat 
    narodinoosvobodilne borbe&quot; (Anton Podgornik, Maribor, Dalmatinska 43); 
    sećanja Ivana Sulica Iztoka, tadašnjeg političkog komesara brigade, i 
    Ladislava Durjave, tadašnjeg šefa obaveštajnog centra brigade.</p>
  </div>
  <div style="mso-element:footnote" id="ftn5">
    <p class="MsoFootnoteText"><a style="mso-footnote-id:ftn5" href="#_ftnref5" name="_ftn5" title><span style="mso-special-character:
footnote" class="MsoFootnoteReference">[5]</span></a> Zapovest štaba 31. 
    divizije od 14. maja 1944. (Arhiv IIRP, F. 226/III); vojni izveštaj štaba 
    31. divizije za maj 1944. (Arhiv 9. korpusa (Arhiv IIRP, F. 226/111). 
    15-dnevni izveštaj štaba 31. divizije od 7. juna 1944. štabu korpusa 
    (Arhiv IIRP F. 226/III); vojni izveštaj štaba Gradnikove brigade od 29. 
    maja 1944. štabu 31. divizije (Arhiv IIRP, F. 279/III).</p>
  </div>
  <div style="mso-element:footnote" id="ftn6">
    <p class="MsoFootnoteText"><a style="mso-footnote-id:ftn6" href="#_ftnref6" name="_ftn6" title><span style="mso-special-character:
footnote" class="MsoFootnoteReference">[6]</span></a> Zapovest štaba 31. 
    divizije od 26. maja 1944. (Arhiv IIRP, F.226/III); vojni izveštaj štaba 
    31. divizije za maj 1944. (Arhiv IIRP, F. 226/III); izveštaj štaba 31. 
    divizije od 31. maja 1944. štabu 9. korpusa (Arhiv IIRP, F. 226/III); vojni 
    izveštaj štaba Gradnikove brigade od 29. maja 1944. štabu 31. divizije 
    (Arhiv IIRP, F. 279/III); sećanja Ivana Sulica, Ivana Krašoveca, Alberta 
    Humara, Ladislava Dur jave, Antona Božica, Nade Božičeve (sve u arhivu 
    predsedništva SUB NOR Slovenije).</p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_31.htm"><b>Prethodni dokument</b></a></TD>
<TD><a href="49_33.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

