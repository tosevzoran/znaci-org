<html>
<head>
<meta http-equiv="Content-Type" content="text/html; charset=utf-8">

<title>Stanko Petelin Vojko: GRADNIKOVA BRIGADA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Stanko Petelin Vojko: GRADNIKOVA BRIGADA</b><br>


<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_26.htm"><b>Prethodni dokument</b></a></TD>
<TD><a href="49_28.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center"><b><span lang="DE" style="mso-ansi-language:DE">U 
blokadi Idrije<o:p>
</o:p>
</span></b></p>
<p class="MsoNormal"><span lang="DE" style="mso-ansi-language:DE">&nbsp;<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijateljska 
borbena grupa &quot;Beerschneider&quot; povukla se 25. marta iz Otlice, u kojoj 
je zapalila 36 kuća. Posle tri dana štab korpusa je zaplanirao novu operaciju 
sa bližim zadatkom likvidacije nemačkog uporišta u Spodnjoj Idriji. </span>Ako 
ova akcija uspe, napad bi se preneo i na Idriju. Za napad na Spodnju Idriju bila 
je određena 18 SNOUB 30. divizije, dok je zadatak 31. divizije bio da blokira 
Idriju, Godovič i Hotedršicu, pa i osiguranje operacije od pravca Cola i 
Predmeje. Gradnikova brigada je dobila zadatak da posedne položaje na liniji Poševnik 
— Podobe — Lome. <span lang="DE" style="mso-ansi-language:DE">Blokadu Idrije 
sa istočne strane trebalo je da izvrši Vojkova brigada. Prešernova je imala 
zadatak da sa dva bataljona blokira Godovič, a jednim Hotedršicu.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Jedinicama je 
bilo naređeno da se dobro ukopaju i da blokada ne bude frontalna. Zato je rečeno 
da glavnim snagama posednu dominantne kote, i da niže od njih isture u pravcu 
neprijatelja manje delove koji će odbijati slabije snage neprijatelja, ukoliko 
bi preduzele napad. </span>Jedinice su imale da posednu nove položaje 1. aprila 
do devet časova uveče.</p>
<p class="MsoNormal">Neprijatelj je preko obavestajne službe saznao da se u 
rejonu Crni Vrh — Zadlog koncentrišu jake partizanske snage, zbog čega je 
njegova komanda u Idriji 1. aprila izjutra uputila jednu borbenu grupu od oko 
300 vojnika preko Cekovnika i Idrijske Bele u pravcu seoskog imanja Lampe i 
dalje u Zadlog. Četvrti bataljon odmah je poseo položaje i neprijatelja 
odbacio u pravcu tog imanja. Tu se neprijatelj neočekivano našao između dve 
vatre. Tamo su bile jedinice 2. bataljona koje su u sadejstvu sa 4. bataljonom 
naterale neprijatelja u panično bekstvo u klisuru Idrijce. U toj borbi on je, 
sudeći po nekim našim izveštajima, imao desetak poginulih i više ranjenih 
vojnika. Posle ove uspešne borbe bataljoni Gradnikove brigade krenuli su na 
nove položaje, u blokadu Idrije sa zapadne strane.</p>
<p class="MsoNormal">Napad Bazoviške brigade na Spodnju Idriju počeo je sa 
zakašnjenjem, jer artiljerija nije na vreme stigla na određene položaje. Zbog 
toga u toku prve noći, pa ni sledećeg dana, nije postignut nikakav značajniji 
uspeh. Relativan &quot;mir&quot; ispred Spodnje Idrije neprijatelj je pokušao 
iskoristiti da bi iz Idrije poslao u Spodnju Idriju pojačanje. Međutim, čim 
je njegova kolona izašla iz Idrije, jedinice 2. bataljona Gradnikove brigade sa 
zapadne i jedan bataljon Vojkove sa istoka jednovremeno su izvršili napad. 
Neprijatelj se povukao u Idriju. Imao ie desetak poginulih i veći broj ranjenih 
vojnika. I u toku drugog dana napada (3. aprila), na svim položajima oko Idrije 
bilo je relativno mirno iako je neprijateljev garnizon u Idriji bio neprekidno 
uznemiravan našom minobacačkom vatrom, od koje je imao osetnih gubitaka.</p>
<p class="MsoNormal">Jedinice 30. divizije i dalje su napadale Spodnju Idriju. 
One su u snažnom naletu izbile kod crkve odakle su se Nemci povukli i ostavili 
dva topa. Pošto je uspešno dejstvovala neprijateljeva artiljerija od koje su 
naši imali gubitaka, što je stvorilo trenutnu pometnju u našim jedinicama, on 
je to iskoristio, izvršio protivnapad i odbacio naše snage. Ali ovaj trenutni 
uspeh nije bio dovoljan da se obezbedi garnizon u Spodnjoj Idriji već je 
neprijatelj krenuo u napad na jedinice Gradnikove brigade koje su kontrolisale 
drum Idrija — Spodnja Idrija i sam garnizon u Idriji. Ovaj napad je odbijen i 
neprijatelj odbačen u Idriju. On je pokušao da se probije iz Idrije u pravcu 
Gore gde su se nalazile jedinice Vojkove brigade. I tu je doživeo neuspeh: krećući 
se po besputnim i strmim padinama, bio je tučen ne samo s fronta već i u leđa. 
<span lang="DE" style="mso-ansi-language:DE">Naizad je uspeo da se probije iz 
Idrije prema Godoviču. Ali tamo se nalazio 1. bataljon Gradnikove brigade koji 
je ranije minirao drum. Neprijateljska kolona je naišla na minsko polje. Tom 
prilikom su uništena dva kamiona i oštećen jedan tenk. Iako su jedinice 1. 
bataljona Gradnikove brigade kome je sadejstvovao i 3. bataljon Prešernove, pružale 
jak otpor, neprijateljska kolona se probila u Godovič, ali uz osetne gubitke.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">U Godovič su 
u međuvremenu stigla pojačanja iz Hotedršice. Tako je neprijatelj imao 
dovoljno snaga da nas odbaci sa visova iznad Godoviča i Idrije.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijateljevi 
gubici u toku 3. aprila nisu tačno utvrđeni. Sudeći po nekim našim izveštajima, 
on je samo u borbama sa jedinicama Prešernove brigade imao stotinak poginulih i 
ranjenih vojnika, dok su mu u borbama sa 1. bataljonom Gradnikove duž puta 
Idrija — Godovič 23 poginula i 22 ranjena.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Artiljerija 9. 
korpusa i dalje je gađala ciljeve u Spodnjoj Idriji, a 3. aprila uveče 
jedinice 30. divizije ponovo su krenule u napad. Međutim, uspeh nije postignut. 
Razlozi su u prvom redu ti što su borci posle trodnevnih borbi bili premoreni, 
a i gubici jedinica koje su neposredno učestvovale u napadu bili su dosta teški 
— oko 70 poginulih i ranjenih boraca. Štab korpusa je odlučio da se napad na 
Spodnju Idriju prekine. Na osnovu te odluke, Gradnikova brigada se 4. aprila 
povukla sa svojih položaja i otišla na sektor Otlice iznad VLpavske doline<a style="mso-footnote-id:ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">Neprijatelj je 
8. aprila otpočeo nova ofanzivna dejstva na sektoru između Ajdovščine i 
Idrije. Dve njegove borbene grupe krenule su, i to jedna iz Idrije preko Crnog 
Vrha i Cola u pravcu Ajdovščine, a druga iz Ajdovščine prema Idriji. Borbena 
grupa koja je nastupala iz Idrije sukobila se u rejonu Crnog Vrha sa jedinicama 
Vojkove brigade i tom prilikom pretrpela osetne gubitke. Druga kolona, jačine 
oko 1.000 vojnika, uz podršku 5 tenkova nastupala je iz Ajdovščine u pravcu 
Idrije preko Cola. Na ovom pravcu nalazio se 1. bataljon Gradnikove brigade koji 
je držao položaje u rejonu Cola i imao zadatak da spreči prodor neprijatelju 
iz Vipavske doline duž druma Ajdovščina — Col — Crni Vrh. Došlo je do oštre 
borbe koja je trajala čitavu noć. Sudeći po našim izveštajima, neprijatelj 
je imao teške gubitke: 56 poginulih i 30 ranjenih. Izgleda da su ovi njegovi 
pokreti bili samo uvod u veću ofanzivnu operaciju koja je počela 11. aprila na 
jedinice 30. divizije<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a>.<o:p>
</o:p>
<o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:
footnote" class="MsoFootnoteReference">[1]</span></a> Zbornik, tom VI, knjiga 
    12, dok. br. 76 (zapovest štaba 9. korpusa NOVJ od 29. marta 1944); 
    Zbornik, tom VI, knjiga 12, dok. br. 84 (zapovest štaba 31. divizije od 31. 
    marta 1944); Zbornik, tom VI, knjiga 12, dok. br. 72 (zapovest štaba 31. 
    divizije od 27. marta 1944); Zbornik, tom VI, knjiga 12, dok. br. 120 (izveštaj 
    štaba 9. korpusa NOVJ od 14. aprila 1944. Glavnom štabu NOV i POS); 
    &quot;Partizanski dnevnik&quot; od 14. aprila 1944. ((Biblioteka IIRP u 
    Ljubljani); ratni dnevnik Ibre Ibraimovskog; Miha Klinar; &quot;Kratka 
    kronika VII. SNOUB ,France Prešern'&quot; (&quot;Loški razgledi&quot; 
    5/1958, str. 46); &quot;Historiat iz narodnoosvobodilne borbe&quot; (Anton 
    Podgornik, Maribor, Dalmatinska 43); Zbornik tom VI, knjiga 12, dok. br. 150 
    (izveštaj komandira 1. čete 1. bataljona &quot;Heine&quot; od 10. aprila 
    1944).</p>
  </div>
  <div style="mso-element:footnote" id="ftn2">
    <p class="MsoFootnoteText"><a style="mso-footnote-id:ftn2" href="#_ftnref2" name="_ftn2" title><span style="mso-special-character:
footnote" class="MsoFootnoteReference">[2]</span></a> Operativni izveštaj štaba 
    9. korpusa Glavnom štabu NOV i POS od 1. maja 1944. (Arhiv IIRP u 
    Ljubljani); &quot;Goriški borec&quot; od 15. maja 1944. (Biblioteka IIRP u 
    Ljubljani); Stanko Petelin: &quot;Kronika Vojkove brigade&quot;, Ljubljana 
    1963, Izdavački zavod &quot;Borec&quot;.</p>
  </div>
</div>
<p>
<br>
<CENTER><TABLE border="1"><TR><TD><a href="49.htm"><b>Sadr&#382;aj</b></a></TD>
<TD><a href="49_26.htm"><b>Prethodni dokument</b></a></TD>
<TD><a href="49_28.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

