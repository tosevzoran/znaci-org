<html>
<head>
<meta http-equiv="Content-Type" content="text/html; charset=utf-8">

<title>TRECA KRAJISKA BRIGADA - SJECANJA BORACA</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>TRECA KRAJISKA BRIGADA - SJECANJA BORACA</b><br>


<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_94.htm"><b>Prethodni dokument</b></a></TD>
<TD><a href="31_96.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="MsoNormal" align="center" style="text-align:center;line-height:91%"><b><span lang="EN-GB" style="font-size:10.0pt;mso-bidi-font-size:11.0pt">POSLEDNJI 
OBRAČUN 4. BATALJONA NA SUTJESCI</span><span lang="EN-GB" style="font-size:10.0pt;
mso-bidi-font-size:12.0pt"><o:p>
</o:p>
</span></b></p>
<p class="MsoNormal" style="margin-top:8.0pt;line-height:91%"><span lang="DE" style="mso-ansi-language:DE">Osvanuo 
je 9. jun. Naš bataljon je bio u rezervi brigade, sakriven u gustim šumama 
severno od Velike Košute. Čistili smo oružje i pripremali ljudstvo za proboj 
iz obruča. Oko podne održali smo sastanak bataljonskog biroa KPJ. Po podne su 
držani sastanci četnih ćelija, a zatim četne konferencije. Svakom borcu 
trebalo je da bude jasno da se radi o poslednjem obračunu. </span><span lang="EN-GB">Kolebanja 
i odstupanja nema. Preneli smo im i da je Jahorina opšti pravac probijanja u 
slučaju gubljenja veze ili razbijanja jedinice.</span></p>
<p class="MsoNormal" style="line-height:91%"><span lang="EN-GB">Čini mi se da 
nikad borci nisu mirnije i ubedljivije shvatili težinu situacije i potrebu lične 
žrtve. Moglo se čuti samo jedno: mnogi neće preživeti ovaj pakao, ali će 
pobeda biti naša! Pojedinci su jedni drugima prenosili zavete ili poruke za 
porodice. Što se više bližilo veče, sve nas je više obuzimalo neko tiho svečano 
raspoloženje. Spremao se i poslednji obrok. Jovo Puzić<a style="mso-footnote-id:
ftn1" href="#_ftn1" name="_ftnref1" title><span style="mso-special-character:footnote" class="MsoFootnoteReference">[1]</span></a>, 
zamenik komandanta bataljona, dao je svoga konja da bi borci dobili obrok za uveče 
i za sledeći dan. Štabni kuvar, bez našeg znanja, skuvao je za ručak 
poslednju rezervu pasulja koju je dotad skrivao duboko negde u džaku sa svojom 
opremom. Četni politički rukovodioci oštro su nas kritikovali za taj bezmesni 
retki pasulj, jer su borci jeli već konjetinu. Primili smo &quot;kritiku&quot; 
i zajedno s njima pojeli pasulj.</span></p>
<p class="MsoNormal" style="line-height:91%"><span lang="EN-GB">I borba je 
predveče postepeno jenjavala. Avijacija je prestala sa nadletanjima i 
prosipanjem bombi. Neprijatelj se utvrdio na dostignutim položajima, umoran i 
sam od žestokih borbi u toku dana. Naše jedinice su se pripremale za nove 
zadatke</span><span lang="HR" style="mso-ansi-language:HR">. </span><span lang="EN-GB">Mar</span><span lang="HR" style="mso-ansi-language:HR">š</span><span lang="EN-GB">evi</span><span lang="HR" style="mso-ansi-language:HR">, 
</span><span lang="EN-GB">usponi</span><span lang="HR" style="mso-ansi-language:HR">, 
</span><span lang="EN-GB">bombardovanje</span><span lang="HR" style="mso-ansi-language:HR">, 
</span><span lang="EN-GB">gladovanje</span><span lang="HR" style="mso-ansi-language:HR">, 
</span><span lang="EN-GB">juri</span><span lang="HR" style="mso-ansi-language:HR">š</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">kontrajuri</span><span lang="HR" style="mso-ansi-language:HR">š</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">kao</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">su</span><span lang="EN-GB" style="mso-ansi-language:HR"> 
</span><span lang="EN-GB">postali</span><span lang="EN-GB" style="mso-ansi-language:HR"> 
</span><span lang="EN-GB">neumitno</span><span lang="EN-GB" style="mso-ansi-language:HR"> 
</span><span lang="EN-GB">stalan</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">neizbe</span><span lang="HR" style="mso-ansi-language:HR">ž</span><span lang="EN-GB">an</span><span lang="EN-GB" style="mso-ansi-language:HR"> 
</span><span lang="EN-GB">na</span><span lang="HR" style="mso-ansi-language:HR">č</span><span lang="EN-GB">in</span><span lang="EN-GB" style="mso-ansi-language:HR"> 
</span><span lang="EN-GB">daljeg</span><span lang="HR" style="mso-ansi-language:HR"> 
ž</span><span lang="EN-GB">ivota</span><span lang="HR" style="mso-ansi-language:HR">. 
</span><span lang="EN-GB">Otuda</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">svaki</span><span lang="EN-GB" style="mso-ansi-language:HR"> 
</span><span lang="EN-GB">smiraj</span><span lang="EN-GB" style="mso-ansi-language:HR"> 
</span><span lang="EN-GB">dana</span><span lang="EN-GB" style="mso-ansi-language:HR"> 
</span><span lang="EN-GB">donosio</span><span lang="EN-GB" style="mso-ansi-language:HR"> 
</span><span lang="EN-GB">makar</span><span lang="EN-GB" style="mso-ansi-language:HR"> 
</span><span lang="EN-GB">trenutni</span><span lang="EN-GB" style="mso-ansi-language:HR"> 
</span><span lang="EN-GB">predah</span><span lang="EN-GB" style="mso-ansi-language:HR"> 
</span><span lang="EN-GB">sa</span><span lang="HR" style="mso-ansi-language:HR"> 
ž</span><span lang="EN-GB">eljom</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">prikupi</span><span lang="HR" style="mso-ansi-language:HR"> 
š</span><span lang="EN-GB">to</span><span lang="EN-GB" style="mso-ansi-language:HR"> 
</span><span lang="EN-GB">vi</span><span lang="HR" style="mso-ansi-language:HR">š</span><span lang="EN-GB">e</span><span lang="EN-GB" style="mso-ansi-language:HR"> 
</span><span lang="EN-GB">snage</span><span lang="EN-GB" style="mso-ansi-language:HR"> 
</span><span lang="EN-GB">sa</span><span lang="EN-GB" style="mso-ansi-language:HR"> 
</span><span lang="EN-GB">sve</span><span lang="EN-GB" style="mso-ansi-language:HR"> 
</span><span lang="EN-GB">ono</span><span lang="HR" style="mso-ansi-language:HR"> 
š</span><span lang="EN-GB">to</span><span lang="HR" style="mso-ansi-language:HR"> 
ć</span><span lang="EN-GB">e</span><span lang="EN-GB" style="mso-ansi-language:HR"> 
</span><span lang="EN-GB">se</span><span lang="EN-GB" style="mso-ansi-language:HR"> 
</span><span lang="EN-GB">sutra</span><span lang="EN-GB" style="mso-ansi-language:HR"> 
</span><span lang="EN-GB">nastaviti</span><span lang="EN-GB" style="mso-ansi-language:HR"> 
</span><span lang="EN-GB">po</span><span lang="EN-GB" style="mso-ansi-language:HR"> 
</span><span lang="EN-GB">istom</span><span lang="EN-GB" style="mso-ansi-language:HR"> 
</span><span lang="EN-GB">redosledu</span><span lang="HR" style="mso-ansi-language:HR"> 
č</span><span lang="EN-GB">ita<i>vog</i></span><span lang="EN-GB" style="mso-ansi-language:HR"> 
</span><span lang="EN-GB">dana</span><span lang="HR" style="mso-ansi-language:HR">. 
</span><span lang="EN-GB">Tek</span><span lang="EN-GB" style="mso-ansi-language:HR"> 
</span><span lang="EN-GB">uve</span><span lang="HR" style="mso-ansi-language:HR">č</span><span lang="EN-GB">e</span><span lang="HR" style="mso-ansi-language:HR">, 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">to</span><span lang="EN-GB" style="mso-ansi-language:HR"> 
</span><span lang="EN-GB">u</span><span lang="EN-GB" style="mso-ansi-language:HR"> 
</span><span lang="EN-GB">skrivenim</span><span lang="EN-GB" style="mso-ansi-language:HR"> 
</span><span lang="EN-GB">mestima</span><span lang="HR" style="mso-ansi-language:HR">, 
</span><span lang="EN-GB">koja</span><span lang="EN-GB" style="mso-ansi-language:HR"> 
</span><span lang="EN-GB">nisu</span><span lang="EN-GB" style="mso-ansi-language:HR"> 
</span><span lang="EN-GB">mogli</span><span lang="EN-GB" style="mso-ansi-language:HR"> 
</span><span lang="EN-GB">otkriti</span><span lang="EN-GB" style="mso-ansi-language:HR"> 
</span><span lang="EN-GB">neprijateljski</span><span lang="EN-GB" style="mso-ansi-language:HR"> 
</span><span lang="EN-GB">artiljerijski</span><span lang="EN-GB" style="mso-ansi-language:HR"> 
</span><span lang="EN-GB">osmatra</span><span lang="HR" style="mso-ansi-language:HR">č</span><span lang="EN-GB">i</span><span lang="HR" style="mso-ansi-language:HR">, 
</span><span lang="EN-GB">po</span><span lang="HR" style="mso-ansi-language:HR">č</span><span lang="EN-GB">injala</span><span lang="EN-GB" style="mso-ansi-language:HR"> 
</span><span lang="EN-GB">je</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">kuhinja</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">lo</span><span lang="HR" style="mso-ansi-language:HR">ž</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">vatru</span><span lang="EN-GB" style="mso-ansi-language:HR"> 
</span><span lang="EN-GB">i</span><span lang="EN-GB" style="mso-ansi-language:HR"> 
</span><span lang="EN-GB">da</span><span lang="EN-GB" style="mso-ansi-language:HR"> 
</span><span lang="EN-GB">priprema</span><span lang="EN-GB" style="mso-ansi-language:HR"> 
</span><span lang="EN-GB">hranu</span><span lang="EN-GB" style="mso-ansi-language:HR"> 
</span><span lang="EN-GB">za</span><span lang="HR" style="mso-ansi-language:HR"> 
č</span><span lang="EN-GB">itav</span><span lang="EN-GB" style="mso-ansi-language:HR"> 
</span><span lang="EN-GB">sutra</span><span lang="HR" style="mso-ansi-language:HR">š</span><span lang="EN-GB">nji</span><span lang="EN-GB" style="mso-ansi-language:HR"> 
</span><span lang="EN-GB">dan</span><span lang="HR" style="mso-ansi-language:HR">.<o:p>
</o:p>
</span></p>
<p class="MsoNormal" style="text-indent:15.0pt;line-height:91%"><span lang="DE" style="mso-ansi-language:DE">Još 
pre zore 10. 6. krenuli smo dalje. Trebalo je po mraku, kroz gustu šumu, 
spustiti se do Sremaške luke, gde su pretlodnog dana krvarile jedinice 1. 
proleterske brigade, a zatim skupa s njima nastaviti prodor dalje. </span><span lang="EN-GB">Neko 
nas je sačekao na putu i ubrzao pokret.</span></p>
<p class="MsoNormal" style="text-indent:15.0pt;line-height:91%"><span lang="EN-GB">Bili 
smo na čelu brigade, taman pred Balinovcem. </span><span lang="DE" style="mso-ansi-language:DE">Tek 
je počelo da sviće. U jedan mah zaključalo je kao u kotlu. Reski rafali izmešali 
su se sa detonacijama bombi. Sve je nadjačavao prodorni usklik: &quot;Juriš 
proleteri! Ura Ura!&quot;<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">Poleteli smo još brže napred, udolinom između Bavana i Balinovca što 
vodi na zapad, ka Pliješu. Bili smo pod uglom tako da su meci zvrjali iznad 
nas, a borba se prenosila već negde preko kose, na sever. Nismo joj mogli 
sagledati plamenu traku. Na još tamnom, neosvetljenom nebu ocrtavali su se samo 
odbljesci eksplozija. Na ivici šume su nas sačekali </span><span lang="HR" style="mso-ansi-language:HR">č</span><span lang="DE" style="mso-ansi-language:
DE">lanovi štaba divizije. Davali su brzo uputstva štabu naše brigade. Neko 
nam je kratko pokazao na zapad i dodao: &quot;Na Pliješ!&quot;<o:p>
</o:p>
</span></p>
<p class="MsoNormal" style="text-indent:16.0pt;line-height:91%"><span lang="DE" style="mso-ansi-language:DE">Produžili 
smo u trku dalje. Više se nimalo nije zapažalo da li je uspon ili nizbrdica, 
kamenit ili ravan teren. Dođu trenuci u borbi kad čovek ne zapaža ni svet oko 
sebe, ni okolna zbivanja ni ono što je u čoveku. Sve je potčinjeno i gubi se 
pred osnovnim zadatkom. Pod samim Pliješom razvili smo se i streljački stroj i 
izleteli na vrh. Oni najbrži, ničim nezadrživi i nedostižni, pri samom 
izbijanju na kosu iznenadili su malobrojnog, vatrom na Balinovcu već 
deprimiranog neprijatelja. Došlo je do kratke ali veoma reske borbe. — Juriš 
Krajišnici! — zaorilo se proplankom. Nekolicina Nemaca je palo. Ostali su se 
dali u bezglavo bežanje kroz šumu. &quot;Vrata&quot; su bila otvorena. Trebalo 
je hitati napred, ne dati neprijatelju da se pribere, da se ponovo sredi, da se 
planski povlači i pruži organizovan otpor.<o:p>
</o:p>
</span></p>
<p class="MsoNormal" style="line-height:91%"><span lang="DE" style="mso-ansi-language:
DE">U zoru, 10. 6. prvi put sam video naše dve brigade, 1. proletersku i 3. 
krajišku, drukčije raspoređene u pokretu nego ikad dotad. Išle su u dve 
kolone uporedo, brigada uz brigadu, bataljon uz bataljon, čete uz četu, borac 
uz borca. Bez reči! Bez glasa! </span><span lang="EN-GB">Samo su hitali napred. 
Pogled je prestizao korake, upirući u poslednje noćne tmine, u neizvesnost šumskih 
senki i obrisa livada. Misao svakoga hitala je još više napred, prostorno i 
akciono, nastojeći da prodre kroz obruč i kroz dan. Hoćemo li uspeti da 
savladamo neprijateljske bunkere i obruče i da mu otmemo čitav dan? </span><span lang="DE" style="mso-ansi-language:DE">Dan 
se poznaje po jutru. Jutro je blistavo počelo, u vatrometu ratnog požara. </span><span lang="EN-GB">Vrlo 
povoljno po nas. Kolone utonule u misli, sa pokretima punim rešenosti i žurbe, 
hitale su u dvoredima napred, a zatim bi se čelni bataljoni razdvojili levo i 
desno, svaki na svoj juriš, na svoj vis. Otvarali su nove puteve po dubini, da 
bi druga dva bataljona, koji su sad postajali čelni, nastavljali dalje napred, 
na svoje vrhove i juriše.</span></p>
<p class="MsoNormal" style="line-height:91%"><span lang="EN-GB">Već je bilo 
davno svanulo kad smo se odvojili od 1. proleterske. Sad smo se smenjivali samo 
u okviru brigade. Čelni bataljon bi zauzimao položaje na zapadu, a ostali su 
hitali napred na sever, ka Visu i Siljevcu, preko Radomišlja. </span><span lang="DE" style="mso-ansi-language:DE">Prva 
brigada je hitala svojim putem preko Mrčin-planine. </span><span lang="EN-GB">Povremeno 
smo joj slušali usklike i rafale. Već smo u daljini dogledima posmatrali cestu 
Kalinovik — Foča. Tako smo u pobedama dočekali noć.</span></p>
<p class="MsoNormal" style="line-height:91%"><span lang="EN-GB">Sutradan 11. 
juna, negde oko podne, razgorela se borba severno od nas, na sektoru 3. 
bataljona. Kasnije smo saznali da su se sukobili sa četom Nemaca koja je prošla 
kroz Jeleč i Govzu i zauzela put. Ne nadajući se ovom susretu, zamalo nije 
poginuo Karanović, komandant brigade. </span><span lang="DE" style="mso-ansi-language:
DE">Naleteo je na isturenu zasedu. Pala mu je kapa i poginuo konj. On je jedva 
skočio u stranu. Videvši kapu i konja, borci su mislili da je poginuo ili 
zarobljen. Ozlojeđeni, jurnuli su na neprijatelja i nabili ga kroz šumu i 
stene iznad Govze.<o:p>
</o:p>
</span></p>
<p class="MsoNormal"><span lang="DE" style="mso-ansi-language:DE">1. bataljon je 
proleteo na Siljevac. Nas su ubrzo ubacili niz prevoj između Visa i Siljevca 
prema selu Govza da hvatamo one koji su pokušavali da se spuste niz stene i da 
se spasu bekstvom ka cesti. </span><span lang="EN-GB">To smo radili i sledećeg 
dana — igrali smo se mačke i miša. Zarobili smo 2 oficira i deset vojnika. 
Bili su neobrijani, izbečeni od umora, dronjavo-prljavih odela od povlačenja i 
spuštanja niz stene. Više to nisu bili predstavnici nadmene gospodstvene 
soldateske. Jedan od oficira bio je komandir kompanije, lajtnant. Drugovi iz štaba 
su mi dali njegovu kožnu torbu i revolver.</span></p>
<p class="MsoNormal"><span lang="EN-GB">Predveče, iz stene su pokušali da se 
spasu poslednja četvorica Nemaca. </span><span lang="DE" style="mso-ansi-language:DE">Skoro 
su nam umakli. Borci su ih primetili pošto su već mimoišli zasede, puzeći na 
laktovima i kolenima niz rečni kamenjar ispod niskog žbunja. Počeli su da trče 
ka Telaču i cesti. Nastala je utrka i pucnjava. Dvojica su pali. Svega je 
dvojici uspelo da se živi dokopaju ceste.<a style="mso-footnote-id:ftn2" href="#_ftn2" name="_ftnref2" title><span style="mso-special-character:footnote" class="MsoFootnoteReference">[2]</span></a><o:p>
</o:p>
</span></p>
<p class="MsoNormal" style="text-indent:17.0pt"><span lang="DE" style="mso-ansi-language:
DE">13. juna naš bataljon je dobio specijalni zadatak. Sa zamenikom komandanta 
brigade Vladom Bajićem pošli smo sroz guste bukove šume, severozapadno od 
Govze u pravcu Vratla. Trebalo je da se prebacimo, po mogućnosti, neopaženo 
preko ceste Kalinovik — Foča i da napadnemo iznenadno neprijatelja s leđa, u 
momentu kada ga napadnu i naše jedinice i čela, kako bi ga razbili ili potisli 
i stvorili širi prostor za prebacivanje naših jedinica na sever. Svi naši 
pokušaji i izviđanja nisu dali rezultate. Cesta je bila čvrsto posednuta. Duž 
nje bila su ukopana mitraljeska gnezda. Na drumu je bila jaka motorizacija. 
Morali smo se predveče vraćati ka brigadi neobavljena posla. U tom momentu, našim 
jedinicama, na desnoj obali Govze, iznad sela, opet preko Visa, naišla je s leđa 
jedna neprijateljska kolona od Zelengore. Bili smo odsečeni, izloženi 
unakrsnoj vatri neprijatelja s Visa i od Jeleča.Trebalo je da se sjurimo iz šume, 
niz njivasto-livadaste brisane prostore leve obale Govze i da se izvučemo na 
desnu obalu do šume. Drugog izlaza nije bilo, inače bismo ubrzo bili 
desetkovani, tučeni bliskom unakrsnom vatrom sa obe strane. Bilo je naređeno 
da se ceo bataljon razvije u streljački stroj, sa<i> </i>što većim 
rastojanjem, a zatim da se jurišom sručimo ka kućama u Govzi i dalje uza 
stranu. To je bio najbolji način da nam neprijatelj nanese što manje gubitaka. 
Bili smo svesni da žrtava u ovom proboju mora biti.<o:p>
</o:p>
</span></p>
<p class="MsoNormal" style="text-indent:18.0pt;line-height:91%"><span lang="DE" style="mso-ansi-language:DE">Jurnuli 
smo odjednom. U streljačkom stroju je bio čak i konj sa štapskom arhivom. 
Momentalno smo na sebe privukli pažnju neprijatelja. Nekoliko &quot;šaraca&quot; 
je počelo da brazda zemlju oko našeg stroja. </span><span lang="EN-GB">Borci 
su leteli kao preporođeni. Svak je znao da svaki zastanak može značiti samo 
smrt, jer bi omogućio neprijatelju preciznije usredsređivanje vatre. U tom 
momentu su nam pripomogli bataljoni naše i 4. crnogorske brigade. Nesebično su 
jurnuli na neprijatelja i onemogućili mu potpunu koncentraciju vatre na nas. 
Koloni na Visu naneli su ozbiljne gubitke. Uzleteli smo na drugu obalu Govze do 
šume. Bili smo spaseni.</span></p>
<p class="MsoNormal" style="text-indent:18.0pt;line-height:91%"><span lang="EN-GB">Posle 
proboja, još premoreni od napornog marša i paklenog proboja, okupili smo se na 
Siljevcu. Osećali smo se kao da smo ponovo stigli svom domu. Drugovi iz drugih 
bataljona su nas okruživali i u tihom romoru ispitivali o događajima u 
proteklom danu. Negde pred ponoć smo krenuli ka Rataju. U sam osvit proleteli 
smo u trku pored Ratajske kule i sjurili se ka Bistrici. Neprijatelj je 
povremeno tukao prelaz artiljerijskom vatrom i nije se smelo zastajkivati. 
Jurili smo u slobodu, kroz &quot;vrata&quot; koja smo na juriš otvorili!</span></p>
<p class="MsoNormal" style="text-indent:18.0pt;line-height:91%"><span lang="EN-GB">Na 
samoj cesti, u trku, spazih gde leži mrtav plavokosi komesar bataljona. </span><span lang="DE" style="mso-ansi-language:DE">Neko 
reče da je Dalmatinac. Ostao je tu za sve nas, za naše dalje juriše ka 
slobodi.<o:p>
</o:p>
</span></p>
<span lang="EN-GB" style="font-size:12.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:EN-GB;mso-fareast-language:
EN-US;mso-bidi-language:AR-SA">Koča JONČIĆ</span>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="MsoFootnoteText"><a style="mso-footnote-id:ftn1" href="#_ftnref1" name="_ftn1" title><span style="mso-special-character:footnote" lang="EN-GB" class="MsoFootnoteReference">[1]</span></a><span lang="DE" style="mso-ansi-language:DE"> 
    Poginuo kao komandant 3. bataljona naše brigade 14. oktobra 1943. godine 
    kod Travnika.<o:p>
    </o:p>
    </span></p>
  </div>
  <div style="mso-element:footnote" id="ftn2">
    <p class="MsoNormal" style="margin-top:14.0pt"><a style="mso-footnote-id:ftn2" href="#_ftnref2" name="_ftn2" title><span style="mso-special-character:footnote" lang="EN-GB" class="MsoFootnoteReference">[2]</span></a><span lang="EN-GB" style="mso-ansi-language:DE"> 
    </span><span lang="DE" style="font-size:
10.0pt;mso-ansi-language:DE">Godinu dana kasnije, u Dalmaciji, uputili su mi, 
    kao komesaru 8. šibeničke brigade, jednog podoficira — Nemca na 
    raspored. </span><span lang="EN-GB" style="font-size:10.0pt">Radio je 6 
    meseci odlično za rejonski obaveštajrii centar. Imao je oznaku 118. 
    divizije, na rukavu — hrastov list. Na moje pitanje gde je bio za vreme 
    bitke na Sutjesci rekao je da se 12. juna spasio samo on sa još jednim 
    drugom, od cele kompanije, da je kada bio impresioniran moralom partizana, 
    da je video da su neuništivi. Sebi je dao reč, ako ostane živ, da će se 
    povezati sa njima. Pokazao sam mu torbicu i revolver. </span><span lang="DE" style="font-size:10.0pt;mso-ansi-language:DE">Uplašio 
    se kad je čuo da sam bio u Govzi. Dao sam mu ruku. </span><span lang="EN-GB" style="font-size:
10.0pt">Rasporedili smo ga u jedinicu. Borio se odlično i postao desetar.<o:p>
    </o:p>
    </span></p>
    <p class="MsoFootnoteText"><span lang="EN-GB">&nbsp;<o:p>
    </o:p>
    </span></p>
  </div>
</div>
<p>
<br>
<CENTER><TABLE border="1"><TR><TD><a href="31.htm"><b>Sadr&#382;aj</b></a></TD>
<TD><a href="31_94.htm"><b>Prethodni dokument</b></a></TD>
<TD><a href="31_96.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

