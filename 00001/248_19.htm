<html>
<head>
<meta http-equiv="Content-Type" content="text/html; charset=utf-8">

<title>Vera Mujbegovic: TUZLA MOJE MLADOSTI</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Vera Mujbegovic: TUZLA MOJE MLADOSTI</b><br>


<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_18.htm"><b>Prethodna strana</b></a></TD>
<TD><a href="248_20.htm"><b>Slede&#263;a strana</b></a></TD> 
<TD><a href="/"><b>Biblioteka</b></a></TD></TR></TABLE></CENTER>

<p class=BELITASTER>
<table width="100%">
<tr>
<td vAlign=Top>
<p class="MsoNormal" align="center" style="text-align:center"><b style="mso-bidi-font-weight:
normal"><span lang="SR" style="font-size:14.0pt;mso-ansi-language:SR">NAŠ 
PRIJATELJ DUŠO STOKANOVIĆ<o:p>
</o:p>
</span></b></p>
<p class="MsoNormal" style="text-align:justify"><span lang="SR" style="font-size:
14.0pt;mso-ansi-language:SR">&nbsp;<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Ne bih mogla 
da se setim kada sam i gde prvi put videla i upoznala neobičnu pojavu Duše 
Stokanovića, ali bilo je to svakako u najranijem detinjstvu, negde do pete 
godine života - roditelji su se već od samog dolaska u Tuzlu družili s njim. 
Mladoliki čovek u sivom odelu koji se oslanja na štap i vuče nogu sa 
protezom, spada u red najbližih, odanih i prisnih prijatelja naše kuće, mojih 
roditelja, pa i mene same. Od prvog susreta, pa sve do njegovog ispraćaja u 
ustaški logor na put bez povratka, na željezničkoj stanici u Tuzli, njegov 
dragi, nasmejan, a ponekad tužan i ozbiljan lik, svakako je jedna od ikona mog 
detinjskog i mladalačkog doba.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Dušo 
Stokanović, u našoj kući zvali smo ga Duško, tako su ga prozvale majka i 
njene sestre, kako su zvale svog brata Dušana. Otac Duškov Dimšo, umro je 
vrlo rano, od tuberkuloze, još 1905. godine i ostavio mladu ženu od 25 godina 
sa petoro dece. Bio je veseo, društven, sklon piću i veselju. Njegovoj 
udovici, njen dever, Pero, kupio je kuću „Vila Matilda“ i u njoj je 
stanovala sa svoje petoro dece. Kod nje je u toj prostranoj kući, bio kao 
stanar austrijski oficir Bemler, koji ju je posle duže vremena privolio da se 
uda za njega. Bilo je to negde 1917. godine, upravo u vreme kad se najstarija kćerka 
Buba udala za dr. Jovana Zeca. Bemler je bio medju retkim austrijskim oficirima, 
koji je kao obrazovan čovek, bečlija, bio preuzet u jugoslovensku vojsku. 
Posle penzije živeli su u Rumi gde su imali kuću. Dok je živela u Rumi, ćerke 
su je posećivale, ali ne i Duško. Bemler je govorio naš jezik, brat mu je živeo 
u Beogradu, predavao je klavir i držao Muzičku kuću „Harmonija“.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Kad je majka 
otišla i ostavila ih same, Duško se, prema priči, uvukao u krevet i dva dana 
nije izlazio iz kreveta pokriven po glavi i u plaču. Tada se nešto prelomilo, 
i majci to više nikad nije oprostio niti joj je ikad ušao u kuću. Bio je tvrd 
i isključiv u svojim odlukama i nije lako praštao. Nogu je Duško izgubio na 
teretnom liftu, a ne na glavnom hotelskom liftu. Taj teretni lift bio je negde, 
nikada ga nisam videla - možda izvan zgrade hotela. On je nerado o tome 
govorio. Bilo je to jedne godine za vreme rata, kad je imao 11-12 godina. Dečji 
nestašluk ga je odveo do lifta kojim nije dobro upravljao, ili se lift 
pokvario, tek, prignječio mu je nogu u toj meri da su je morali amputirati, ne 
u Tuzli, već u Zagrebu. Dečko, živahne prirode, ljubitelj lopte i drugih 
sportova, ostao je bez noge u vreme svog odrastanja. Kako i koliko mu je bilo teško, 
to samo on zna.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Duško je 
maturirao 1922, godinu dana posle mog oca, pa ga je njegov stric Pero poslao na 
studije u Beč, gde je trebalo da završi pravo, kako bi ga kasnije uputio u 
diplomatsku službu. To mu je bilo namenjeno i verovatno bi preduzimljivi i 
uticajni Pero u tome i uspeo, ali Duško očigledno nije bio zainteresovan za školovanje, 
već mu se išlo kući – u Tuzlu. Posle dve godine provedene u Beču, Duško 
se vraća i počinje da radi sa stricem, tj. da mu pomaže u poslovima oko 
hotela „Bristol“, da bi vremenom preuzeo celokupnu brigu za poslovanje i održavanje 
hotela. Moji roditelji poznavali su Duška još iz Beča, a otac već od 
tuzlanske gimnazije. Dolaskom u Tuzlu krajem 1929. otac je odmah nastavio da se 
vidja i druži sa Duškom, a s njim i moja majka. On je vremenom postao naš 
blizak, veoma drag prijatelj i takoreći svakodnevni gost u našoj kući. Prva 
velika provera prijateljstva bila je 1933. kad je otac bio uhapšen i u istražnom 
zatvoru proveo tri meseca. Tada je Duško, svakodnevno dolazio kod nas, provodio 
sa nama vreme, učio me da čitam i slao ocu hranu kao i nekim drugim 
zatvorenicima. Kao čovek bez porodice, a samim tim i bez dece, Dušo je voleo 
razgovor s decom. Kako su deca njegove sestre Dare bila još mala, sa mnom je 
uspostavio bliži kontakt, vozio me u fijakeru, kupovao mi bombone, i ono što 
je za mene bilo najveće uzbudjenje pokazivao mi hotel iznutra. Duško je vodio 
brigu o svemu u Bristolu - restoranu, kuhinji, kafani, personalu, nabavci. 
Petkom je išao s momkom na pijacu, gde je kupovao hranu na veliko.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Počeću sa 
kafanom u koju sam ušla bezbroj puta. Teška vrata s mesinganim ukrasima u 
„Jugendstilu“ pa kroz debelu somotsku bordo zavesu ulazilo se u kafanu. Na 
samom početku kafane na prvom bočnom zidu bila je mala galerija na kojoj je 
obično sedeo gazda Pero i čitao novine u prepodnevnim časovima. Gostima koji 
su bili glasni kelner je dovikivao „Molim, malo tiše, gazda Pero čita 
novine“. Uz Peru je obično trčkarala bela pudlica, išla je uz njega, ili je 
mirno sedela dok je on čitao. Cela kafana bila je smeštena u desnu stranu od 
ulaznih vrata. Prostor je bio za moje pojmove ogroman, to je bio verovatno najveći 
kafanski prostor u gradu. Stolovi i stolice uobičajenog kafanskog tipa za to 
vreme, braon boje sa okruglastim naslonima i mermerne ploče na stolovima sa 
obaveznim pepeljarama. Na ulicu su gledali<span style="mso-spacerun: yes">&nbsp; 
</span>prozori visoki do plafona, koji su zauzimali skoro celu prednju stranu 
sale. Na svim prozorima i vratima visile su teške bordo zavese na mesinganim 
alkama. Novine u kafani bile su razapete na držače od bambusa koji su imali 
jednu ručku, tako da je čitalac mogao da čita držeći novine uspravno, list 
po list. Kafana je imala svoj prepodnevni, poslepodnevni i večernji ritam i 
odgovarajuće goste. Moji roditelji su bili uglavnom večernji gosti i tada 
nisam bila s njima, ali su slobodnim danima, nedeljom i praznikom, odlazili u 
kafanu sami ili s prijateljima. To je bilo zimi i po hladnijem vremenu. Inače, 
od proleća do jeseni radila je letnja bašta koja se nalazila na prostoru 
izmedju zgrade hotela i Berbićeve kuće. Taj prostor bio je ogradjen drvenom 
ogradom i posut crvenkastim tucanim šljunkom - stolovi sa stolnjacima i 
prijatno sedenje u hladovini drveća. Bašta je išla malo više u dubinu, a 
manje u širinu, a imala je jedan prošireni prostor na gornjem delu. Na dnu te 
bašte stajala je letnja zatvorena kafana zvana „Saletl“, gde je za vreme 
letnjih meseci bio ujedno i restoran i kafana. To je bio vrlo prijatan i lepo 
namešten kafanski prostor, u gradjevini laganoj i prozračnoj, za razliku od teške 
zgrade samog hotela. U saletlu su pripredjivane razne priredbe, predstave 
madjioničara i druge, pa sam nekada i ja s roditeljima učestovala kao publika. 
Sećam se dobro, jedne manje grupe Kineza koji su prikazivali svoje veštine. 
Bio je to bračni par sa dvoje dece i još nekoliko odraslih, pa su izvodili 
razne akrobacije i umeća, koja su se nama činila kao nemoguća. Deca su se 
savijala, prevrtala, preskakala i šta nisu radili i to sve na savršeno izvežban 
način, da smo oduševljeno pljeskali. Znam da je Duško našao fotografa koji 
ih je slikao i ja sam doživotno sačuvala te sličice. Devojčice bliznakinje 
bile su u plavim majicama i teget suknjicama. Nekada je u Saletlu gostovao 
madjioničar koji je vešto izvodio trikove koji su meni izgledali kao samo čudo. 
Tu je uvek izletao neki golub, ili su bile vezane razne šarene marame, velike i 
male kutije, a ponekad i beli zec.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">U 
„Bristolu“ je bilo sprovedeno centralno grejanje i mogu misliti koliko je 
bilo potrebno uglja da bi se zagrejala takva ogromna zgrada.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Imala sam šest-sedam 
godina kada me je Duško poveo u unutrašnjost hotela. Velika kuhinja u suterenu 
sa ogromnim, gvozdenim šporetima koji su bili usijani, na kojima se peklo i krčkalo. 
Izmešani mirisi vina, piva, rakije i nekih jela, sve zajedno činilo je 
atmosferu hotelske kuhinje za mene tajnastvenom i izuzetnom. Kelneri koji nose 
na uzdignutim poslužavnicima jelo i piće, Duško koji se kao neki nekrunisani 
hotelski kralj ili princ kreće sa svojim štapom i vodi mene za ruku po tom 
svom carstvu, tako sam ga doživela i tako je ostao da živi u mom pamćenju i 
onda kad ga više nije bilo. Inače, „Bristol“ sam upoznala i svojim 
sopstvenim „istraživanjem“ i boravcima sa roditeljima, ili sama, kada sm 
odrastala i odlazila u to neobično mesto. Mislim da je malo koje dete bilo u 
prilici da izbliže upozna taj neobični svet kao ja, pošto mi je vodič bio 
sam njegov ako ne vlasnik, ono poslovodja. Stari Pero koji nas je sretao nije se 
čudio niti bunio što Dušo voda dete kroz te zabranjene prostore. Naprotiv, on 
se uvek nasmejao i ponešto nam rekao.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Mogla bih da 
nacrtam tlocrt „Bristola“, i onda kad ga više nije bilo. Njegova dvoja 
ulazna vrata, jedna koja su vodila direktno u Kafanu s ulice i druga koja su širokim 
hodnikom obilazila kafanu s ledja i išla na jednu stranu u Kino, a na drugu, 
pored lifta u gornje spratove i bočno u donje prostorije.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Ulazna vrata 
u Hotel vodila su zaobilaznim hodnikom iza ledja kafane u najčarobnije mesto u 
zgradi – u kino. Tim hodnikom se išlo pored jedne manje recepcije, sa 
pultovima i kancelarijskim nameštajem, koja je bila zastakljena, gde je uvek 
stajala Pepica, dugogodišnja službenica u Hotelu, a kasnije mladja, zgodna 
Slovenka Melita. Dalje od recepcije, nailazili smo na velika staklena vrata i 
ulazili u predvorje bioskopa, gde su se za jednim visokim pultom prodavale 
bioskopske ulaznice. Na kasi je obično sedela Melita ili neko drugi od osoblja. 
U kino su vodila troja vrata, prva u prvi deo, druga u drugi i treći deo sale, 
sa odgovarajućom cenom ulaznica, pet dinara, tri dinara i dva dinara. Ja sam 
uvek išla u srednji deo, pošto mi je bio slab vid. U prvom delu sa 
najjeftinijom ulaznicom grajala su muška deca, galama je bila nesnosna, sve dok 
se ne bi ugasila svetla, tada bi graja utihnula i svi smo se predavali slatkim 
sanjarijama iz fimskih priča. Na gornjem kraju bilo je nekoliko loža sa četiri, 
pet sedišta, a na vrhu je bila galerija. Retko sam išla na galeriju, odakle je 
i silazila filmska slika kroz dva svetlosna otvora. U ložama su obično sedeli 
ljubavni parovi i ćućorili poluglasno. Inače, ceo prostor ispred kina bio je 
polumračan i nedovoljno osvetljen, bar tako se meni činilo. Kroz ceo hodnik, 
kino i kafanu umesto parketa podna osnova je bila od neke crvenkaste tvrde, 
kamenite mase, za koju ne znam kako se zvala.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">U letnju baštu 
sam odlazila češće s roditeljima, uvek kad su nekog svog prijatelja vodili na 
kafu ili pivo. Pamtim, kao sada visokog, naočitog kelnera Mehu koji spušta iz 
visine šoljice i džezve s kafom. On je, mislim, godinama bio hotelski kelner i 
to onaj koji se zvao „ober“. Meho me je znao još iz šetnji po suterenu s 
Dušom i uvek me je dočekivao s nekom šalom ili pitanjem. Izvesna tiha 
naklonost vladala je izmedju mene i bristolskog osoblja, pošto su u meni videli 
ne samo dete gradskog lekara već i neku vrstu miljenice njihovog gazde.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Cela zgrada 
Saletla bila je obrasla u bršljan i leti su zidovi bili prekriveni zelenim 
puzavicama. Na vrhu bašte po strani od Saletla bio je otvoreni prolaz u 
hotelski prostor odakle su kelneri donosili piće, kafu i ostalo. Tamo su bile 
naslagane gajbe s pivom i kiselom vodom.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Sam Saletl 
bio je povezan sa zgradom jednim hodnikom koji je vodio u zatvoreni zimski 
restoran. Hrana se iz kuhinje donosila verovatno nekim ručnim liftom, jer drugačije 
bi bilo nemoguće na tako velikom prostoru. Taj zimski restoran bio je za mene 
najmanje prijatan deo hotela i tamo sam vrlo retko zalazila. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Otac je u 
hotelu najviše voleo prostoriju gde se nalazio bilijar, otmena i zanimljiva 
igra koju su tada igrali samo muškarci. Majka i ja smo obično sedele okolo na 
stolicama, dok je otac najpre brisao štap, a zatim ga neko vreme trljao kredom 
na vrhu, pa bi zatim pokretom gore-dole po ivici stola polako, ciljano udarao o 
kuglu koja je bila najbliže. Te kretnje, trljanje kredom po vrhu štapa, onda 
njegovo lagano njihanje za štapom koji se usmerava ka kugli, bio je najlepši 
trenutak. Kada bi kugla udarila o kuglu, javljao se karakteristični zvuk, zvuk 
bilijarske kugle, bele, crne i crvene koje su letele lagano po zelenoj čoji, sa 
zadatim ciljem da upadnu u rupu u uglu stola. Ne znam gde je otac naučio da 
igra bilijar, svakako ne na studijama, jer u Beču nije posećivao otmene 
kafane, verovatno negde posle studija. Kao i druge igre, karte i bilijar išli 
su mu od ruke, kao da se s njima rodio. Meni je bilo naročito smešno i neobično 
kad se otac naginjao nazad i postavljao štap sebi iza ledja oslanjajući se na 
sto, kako bi bolje postigao udarac. Majka je govorila: „On ume da se koncentriše“, 
a isto tako: „Njemu svaka igra ide od ruke“. Duško je ponekad igrao s ocem 
i za vreme igre okačio bi svoj štap o džep od sakoa, tako da je štap išao 
za njim.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Posebna čast 
za mene je bila kada nas je Duško pozivao na vožnju fijakerom. Moji roditelji 
koji ni bicikl nisu imali u kući smatrali su to luksuzom i nerado su sedali u 
gazda-Perin fijaker, ali Duško je znao šta znači za dete da se provoza 
gradskim ulicama na sveopšte divljenje prolaznika. Jer ko se tada još vozio u 
fijakeru? To su bili blaženi trenuci mog dečjeg doba i niko od mojih najbližih 
nije mogao, nije bio u stanju da mi priredi takvo zadovoljstvo. Ponekad sam išla 
s njim na utakmicu fijakerom, jer je njemu bilo zaista daleko da ide do igrališta 
peške, dok su roditelji voleli da pešače. Najlepše je bilo kad smo išli na 
izlet fijakerom, na Kiseljak uglavnom. Tamo se Duško osećao kao kod svoje kuće. 
Nudio nam je kiselu vodu „a la kart“, ili da je ispijamo „na eks“, naručivao 
je jagnjeće pečenje i kod baba Mitre ceo jelovnik. To je bilo prepušteno 
njemu jer je i sam bio hotelijer. Svi su ga znali i poznavali, pošto je od 
detinjstva dolazio na Kiseljak, gde je bila kuća gazda Pere. Istina u tu kuću 
nismo odlazili, bila je prilično napuštena i verovatno je znala za bolja 
vremena.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">U jednom 
prilično odredjenom ritmu, jednom ili dva puta mesečno Dušo me je vodio na 
kolače kod Dušeka. Nisam u to vreme marila ni za kakvu hranu, pa ni za kolače, 
ali s njim je bilo uvek veselo i zanimljivo. Tražio je od mene da naručim, pa 
iako sam bila stidljiva, uvek sam naručivala isti kolač koji se zvao 
„Bohemija“ i to ne zbog kolača, već zbog pečenog lešnika na vrhu. On se 
čudio i smejao: „Ovoliko kolača, a ti uvijek isto“. Leti sam naručivala 
sladoled, a i on je rado jeo ovu letnju poslasticu. Često je kod Dušeka vodio 
decu svoje sestre Dare – Voku i Mišu. Voka je bila prelepa, crnpurasta devojčica, 
živahna i uvek lepo obučena, a Mišo je bio nemiran i nije se nigde mogao 
skrasiti. Bio je mnogo mladje dete od nas, a Voka možda neku godinu mladja od 
mene. Iako ih je umirivao, Duško je voleo da gleda njihovu živahnost i 
nemirluk, naročito Mišu koji je bio živa lutka, plavokos sa svetlim očima. 
Oni su dolazili fabričkim fijakerom, iz Špiritus-fabrike gde su stanovali. 
Njihova majka Dara bila je živahna i bujne prirode, imala je divnu figuru, lepo 
se oblačila. U to vreme pred rat Dara je bila u najlepšim godinama i prosto je 
blistala sa svoje dvoje dece. Na žalost, ostala je mlada udovica, jer je njen 
muž inžinjer Sveto Janković nestao, odnosno poginuo za vreme novembarske 
ofanzive 1943, pošto se povukao sa partizanskom vojskom. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Mene je Duško 
izdvajao od ostale dece, bila sam njegov „učenik“, a sem toga, bila sam 
mirna i poslušna pa me je tretirao već kao odraslu. Pošto sam ga pažljivo 
slušala pričao mi je o raznim stvarima, pa i o politici, a nekad se nešto žalio 
preda mnom, bilo na rodbinu ili na osoblje, ili na Micu, njegovu dugogodišnju 
devojku.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Što se 
elegancije i dobrog oblačenja tiče, Duško bi svakako spadao medju nekoliko 
najbolje obučenih ljudi u gradu. Nosio je odeću i obuću ručne izrade, pošto 
je njegova proteza to zahtevala, naročito kad je reč o obući. Cipele su bile 
skoro uvek iz dve boje, leti belo-crne i bele sa crnim lakom, ili braon-bele, 
ali i crne lakovane zimi. Obuća je bila najfinije izrade i nije se mogla ni 
naslutiti drvena noga u njima. Proteza je bila savitljiva, tako da mu je omogućavala 
relativno brzi hod, s tim što je svaki korak pratio jedan kratak zastoj, kad bi 
se ona savijala u kolenu. U ranom detinjstvu, kad nisam još bila svesna šta to 
zapravo znači imati drvenu nogu, zagledala sam se u protezu i usudila sam se čak 
da ga zamolim da mi je pokaže. Jednom, kad smo bili sami, on je povukao 
pantalone na gore, skoro do kolena i pokazao mi donji deo noge lupajući po njoj 
sa strane. Udar štapa je proizvodio čudan zvuk koji mi je ostao trajno u ušima, 
ali i lepo oblikovana drvena noga, sjajna i uglačana. To je svakako bio najveći 
dokaz Duškove naklonosti prema meni kao i njegovo razumevanje sa dečju 
radoznalost. Po hladnijem vremenu nosio je prekrasan prelazni mantil od sivog čvornovatog 
tvida i to uvek ogrnut njime, a retko kad obučen.Sa tim kaputom preko ruke, otišao 
je i u ustaški logor. Leti je imao svetle trenškote ili kišne mantile. Dugo 
godina imao je Duško crnog psa Donera, voleo ga je mnogo i posle njega nije više 
držao psa, osim što su Perine pudlice trčkarale po hotelu.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Zanimljivo 
je kakav je bio odnos mojih roditelja prema Dušku, jer što se mene tiče bila 
sam mu istinski dečji sagovornik i pored ogromne razlike u godinama. Otac je po 
prirodi svog poziva imao veliko razumevanje za Duškov invaliditet i često ga 
je obilazio u „Bristolu“, kad se žalio na probleme s nogom, odnosno s 
protezom. Davao mu je savete šta da radi sa povremenim tegobama i lečio ga je 
koliko je to bilo u njegovoj moći, mada je Duško išao redovno u Zagreb gde su 
mu nameštali i korigovali protezu. Jednom, kad je Duško bio duže vreme 
bolestan, otac me je poveo u „Bristol“, na moju molbu. Dok je trajao pregled 
ja sam čekala u hodniku, a posle me je Duško pozvao kod njega i tu smo ostali 
neko vreme. On se i u bolesničkoj postelji šalio i pravio viceve na svoj račun. 
Zdrave prirode, on je odolevao svakoj bolesti i svoju protezu je nosio kao 
sopstvenu nogu. Išao je brzo i lako podupirući se na štap. Majka, sa svoje 
strane prihvatila je Duška kao neku vrstu rodjaka ili najbližeg prijatelja. 
Govorila je uvek:“Kad god izgovorim njegovo ime, setim se mog brata Duška“. 
Trudila se da ga ugosti kad je dolazio, pili su zajedno kafu posle ručka gotovo 
svakodonevno, to je bila neka vrsta porodičnog rituala. Stanovali smo dovoljno 
blizu da je Duško lako i brzo dolazio do našeg stana u Čalićevoj kući. 
Ranije, u Djerićevoj kući bilo mu je teško da se penje na visoki drugi sprat.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Kao i većina 
bosanskih Srba, Duško je upotrebljavao u govoru turcizme, bio je pravi Bosanac, 
voleo je Bosnu i dao joj je prednost nad Bečom, gde je mogao da živi i da se 
školuje godinama. Često je upotrebljavao reč „bezbeli“, „na tersume“, 
i mnoge druge reči koje u kući nisam mogla čuti. Naročito mi je bila smešna 
naša reč „tantavice“, koju je Duško često upotrebljavao. Malo, malo, a 
on nešto proglasi za „tantavicu“. Šta su to „tantavice“, pitala sam 
majku, na što mi je ona rekla, da ne zna tačno, ali najbolje da pitam njega. I 
zaista, jednom se osmelim i zapitam: „Šta su to tantavice?“ „Vidim ja da 
ti je zapelo oko za njih, e, pa da znaš, ne znam ni ja tačno šta je to, tek 
nešto, neka glupost, besposlica, zavrzlama ili još ponešto“. U stvari bila 
je to neka vrsta uzrečice za nešto što je nepotrebno. Duško je govorio, ako 
bi se tako moglo reći, tuzlanskim govorom, bez akcenata, sa dosta turcizama, čistom 
ijekavicom, i uz poneku „švapsku“ reč. Taj govor je dominirao u vreme 
izmedju dva rata, a onda mu se postepeno gubi trag i nastaje neka nova 
varijanta.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Duško je 
imao tetku, majčinu sestru o kojoj je rado pričao, a ona je bila svakako 
zanimljiva ličnost o kojoj su se ispredale priče i legende. Primetio je da ja 
volim zanimljive priče i naročito smešne reči, pošto sam se uvek nasmejala 
kad je on kazao „tetka Milka Navratilka“. Nisam znala šta to znači, tek 
kasnije sam shvatila da je to bilo muževljevo češko prezime.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Tetka Milka 
Navratilka, Duškova tetka, starija majčina sestra, bila je neobična, moderna 
žena, koja je stalno išla u korak s modom, igrala tenis i nije u dva braka 
imala dece. Prvi muž sudija Beloruski, umro je, a njegov najbolji prijatelj 
Navratil toliko je bio zaljubljen, da se šest meseci posle smrti prvog muža 
udala za njega. Morala je tražiti saglasnost od vladike, a on joj je i dao. 
Navratil je bio predsednik Kasacionog suda u Sarajevu. Nije htela da ima decu, 
pa je govorila: „Ja sam kao najstarija odgajala petoro dece mojih 
roditelja“.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Velelepni 
hotel „Bristol“ zidan je 1906. godine. Imućni posednik Pero Stokanović 
hteo je da Bristol bude lepši i od „Hotel Evrope“ u Sarajevu. Inače je 
Pero imao vikend kuću na Ilinčici, na Kiseljaku, i na Svatovcu. Pero je bio 
„gazda Pero“, neosporni i neprikosnoveni autoritet medju svojim sinovcima 
uvažavan i poštovan, ali i on je za njih činio sve što je mogao, kao za 
rodjenu decu. Nosio je štap sa srebrnom ručkom, a za njim je trčkarala 
pudlica. Retko je izlazio sa ženom, ali to je bilo u povodu nekih svečanosti. 
Ćerka jedinica Zora bila je udata za dr. Milana Neškovića, rodom iz Brčkog, 
koji je radio u Domu narodnog zdravlja. Inače je Zora bila prva žena iz Tuzle 
koja se pored Hriste Andrić, školovala u inostranstvu, u Gracu. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Gazda Pero, 
ili Hadža Pero, kako su ga zvali mladji, imao je pored ostalog lep fijaker sa 
gumenim točkovima, koji se takoreći nije čuo kad je prolazio ulicom. Taj 
fijaker je stajao uvek u dvorištu njegove kuće u kojoj je sa ženom stanovao. 
Bila je to lepa jednospratna zgrada na Glavnoj ulici preko puta Domanijeve 
radnje. Za vreme NDH u toj kući je bila nemačka Ortskomandatura, a gospodja 
Stokanović je s mužem iseljena u hotel gde su dobili jednu sobu. Sećam se, 
jednom me je Duško poveo na Slavu u kuću gazda Pere. Prizemlje sa trpezarijom, 
salonom i pomoćnim prostorijama, a gore uz drvene stepenice išlo se na sprat 
gde su bile spavaće sobe i jedna za moje pojmove ogromna soba za prijem – 
slavu ili venčanja. Ta soba je bila u bosanskom stilu sa minderlucima ispod 
prozora i raznim lepim predmetima. Ne sećam se druge slične sobe u kućama gde 
sam ulazila. Na zidu je visila slika Pavla Stokanovića Perinog oca, koju su 
Nemci kad su uselili u tu zgradu, odneli sa sobom. „Bristol“ je bio 
konfiskovan 1941, a Pero je umro posle rata hvala bogu, pre rušenja 
„Bristola“, što ne bi mogao lako da preživi. Zanimljivo je da je gazda 
Pero, shvatajući pravednost NOB-e – njegova dva sinovca su se borila u krajiškim 
brigadama – i sam krenuo u NOB. Posle povlačenja partizana u jesen 1943. iz 
Tuzle, krenuo je s vojskom i to, zamislite, u svom fijakeru koji ga je već 
ostarelog odvezao na slobodnu teritoriju. Preživeo je sva ratna stradanja i 
vratio se u svoju Tuzlu i u svoj „Bristol“, koji je bio konfiskovan, ali je 
u njemu zadržao doživotno svoj stan.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Uzgred rečeno, 
kad je „Gornju Tuzlu opasala guja“, tj. kad je Omer paša Latas došao da 
umiri bosanske begove, pa stigao u Tuzlu, razapeo čadore na brdu Kicelj i počeo 
da prima delegacije, onda je pitao zna li ko govoriti turski. Rekoše mu da Pero 
Zvorničanin, deda Pere Stokanovića, materin otac, govori turski. Šta je 
govorio s njim ne zna se (po Memoarima Živka Crnogorčevića).<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Osim Hotela 
i kuće za stanovanje, Pero je imao letnjikovac na Kiseljaku gde smo često 
odlazili s Duškom, ali u tu kuću nismo zalazili. Ne znam zašto, verovatno je 
ona bila na raspolaganju starom Peri kad je dovodio svoje goste. U pomoćnoj 
zgradi živeo je jedan bračni par, koji je kuću čuvao i pripremao doček za 
goste. Sličnu takvu kuću, ali manju, imao je Pero ispod Ilinčice na jednom 
brežuljku, na osami. Mislim da je bila negde izmedju Kule i Ilinčice. To je 
bio kao neki vidikovac odakle se mogla lepo pregledati cela Tuzla. Nisam nikad 
bila u toj kući, ali sam je izdaleka uvek posmatrala. Pored toga Pero je imao i 
kuću na Svatovcu, negde blizu kuće bankara Baranjia. Duško nas nikada nije 
vodio u tu kuću, i ne bih mogla reći gde se nalazila. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Da 
gazda-Pero nije bio samo hotelijer već i uspešan poslovni čovek svedoče 
podaci do kojih sam došla slučajem, nedavno. Naime, u publikaciji „Istorija 
i opis“ „Durmitora“ a.d. za eksploataciju i trgovinu drvetom“, 
(Sarajevo, 1935. Štamparija Dušan P. Dozet), govori se o poslovanju ove firme. 
U sedam priloga i uvodnom tekstu izlaže se istorijat preduzeća „Durmitor“ 
čiji je isključivi vlasnik postao „Šipad“. Pero Stokanović je kao 
najstariji član Upravnog odbora „Durmitora“ izabran i za predsednika 
Upravnog odbora 3.jula 1937. što se vidi iz Zapisnika. Zastupnik Pere Stokanovića 
u poslovima<span style="mso-spacerun: yes">&nbsp; </span>s „Durmitorom“ bio 
je dr. Zaim Šarac, advokat iz Sarajeva, a banke sa kojima su poslovali bile su 
Banka „Gajret“ u Sarajevu i „Zemaljska banka“ za Bosnu i Hercegovinu u 
Sarajevu. Za prodaju akcija „Šipada“ Pero je dobio oko 3 miliona dvesta 
hiljada dinara, a za prodaju šume Kapetanije Poljske oko 7 i po miliona dinara. 
Sve zapisnike sa sednica „Durmitora“ potpisali su šest članova upravnog 
odbora, a od strane Pere Stokanovića Aco Stokanović sinovac Perin i Boško Božić, 
službenik u „Bristolu“. Ovo navodim kao ilustraciju svestrane poslovne 
aktivnosti Pere Stokanovića, njegovog ugleda medju poslovnim partnerima kao i 
sposobnosti da već u poodmaklim godinama života posluje na moderan način. 
Razume se, mi koji smo u to vreme živeli u Tuzli, malo smo znali ili nismo ništa 
znali o ovim njegovim poslovima.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Njegov 
sinovac Aco, Duškov brat, lep i sposoban mladi čovek, koji je vozio kola i 
nosio kratki kožni kaput i kačket – takvu fotografiju smo imali u kući – 
obolio je od tuberkuloze i pored svih napora, lečenja i odlaska u Golnik nije 
mogao da preživi. Imao je u Bristolu svoju sobu koja je gledala prema Trnovcu 
pa je u leto 1933. umro. Moja tetka Mica, otac i majka išli su na sahranu. Pred 
kraj, ležao je u svojoj sobi u Hotelu s pogledom ka Trnovcu. „Eno, tamo ću 
uskoro ja otići“, ponavljao je često. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Zanimljivo 
je da su se i Aco Stokanović i Boško Božić skoro u isto vreme razboleli od 
tuberkuloze, a ubrzo zatim i umrli od te bolesti. Oni se javljaju kao potpisnici 
na svim dokumentima i zapisnicima u poslovanju sa firmom „Durmitor“, gde su 
zastupali Peru Stokanovića. Boško je bio zet dr. Vula Popadića, očevog 
prijatelja, oženjen sa njegovom sestrom Zagorkom. Pamtim ga kao kroz san.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Perina žena 
bila je Ana iz porodice Jovanovića, a zvali su je Nina. Lepa, srednjeg rasta i 
tamne kose, retko je dolazila u „Bristol“, zapravo, mislim, da nije ni 
dolazila. To je bilo carstvo njenog muža i ona je samo prolazila pored hotela 
kad je išla u posetu kod ćerke Zore, koja je živela na kraju glavne ulice. 
Pero je ćerki kupio kuću iznad željezničke stanice, pored tadašnje poreske 
uprave. Prizemna, zasebna kuća obojena roza bojom, kao manja vila okružena baštom 
sa cvećem. Dece nisu imali, živeli su povučeno i ne bih mogla reći s kim su 
se družili. Za svoju mladju sestru od ujaka Nadu Zora se brinula i smatrala je 
najbližom. Nada je kasnije pošla na studije i udala se za doktora Djordja 
Dragića našeg sugradjanina. Moju dečju pažnju zaokupljali su mali gipsani 
patuljci. Bilo je nekoliko tih patuljaka rasporedjenih po celoj bašti, ali su 
bili veličine povećeg deteta i izgledalo je kao da se kreću.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Doktor Nešković 
je zahvaljujući Perinoj pomoći uspeo da se spase od ustaškog terora i da sa 
ženom prebegne u Srbiju. Sećam se kad je otac jednog dana stigao kući i saopštio 
„Nešković se spasio, uspeo je da pobegne“. Nadao se da će Pero pomoći i 
Dušku da nekako izbegne ustaški teror, ali izgleda da Duško sam nije hteo 
nigde da beži. „Neće dati ljudi“, ponavljao je, što je bila velika 
iluzija, jer „ljudi“ u uslovima terora postaju bespomoćni i prilično 
pasivni, pošto je jasno da s takvom zločinačkom bandom ne vrede molbe ni žalbe 
rečima, već jedino oružjem. Taj obračun oružjem preuzela je na sebe 
partizanska vojska kasnije, i ona ga je obavila na radikalan način. Posle 1941. 
kad su Neškovići prebegli u Srbiju, u toj kući bilo je sedište neke ustaške 
administrativne ustanove gde smo išli za propusnice i druge isprave.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Duškovu 
majku Kristinu upoznala sam pošto je ostala drugi put udovica i preselila se iz 
Rume u Tuzlu. Stanovala je u lepoj novogradnji, zgradi Pravoslavne crkve u ulici 
koja vodi od Opštine ka Trobegovom parku. Ponekad je šetala sa ćerkom Darom i 
njenom decom. Bila je starija žena, šezdesetih godina, veoma vitka, seda, 
nosila je crninu, a tragovi nekadašnje lepote videli su se na njenom licu. Za 
njihovu slavu Sv.Tomu slala je Dušku obavezno veliki tanjir sa sitnim kolačima 
i činiju sa žitom, od čega je Duško svaki put donosio žito kod nas, pošto 
je znao da ga volim. Majku je nosio duboko u srcu ali joj nikada nije oprostio 
što ih je ostavila. To je bila velika rana u njegovom životu. Dok su se ćerke 
odavno izmirile s majkom i odlazile joj u posetu, on nikada nije otišao da je 
vidi. Sada, kad se vratila da živi u Tuzli, kao da se cela prošlost povratila 
i pokrenula u njemu. Teško je podnosio susrete sa njom, o čemu je istina retko 
i škrto razgovarao s mojim roditeljima. Ipak, brinuo se o njoj u svakom 
pogledu, našao joj je stan, slao joj svakodnevno po kelneru hranu iz hotela.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Još kao 
dete upoznala sam dve mladje Duškove sestre Daru i Caku. Dara je bila udata za 
inžinjera Svetu Jankovića koji je radio u fabrici špiritusa u Kreki, dok je 
Caka bila udata za sudiju i živeli su u Srbiji, u Požarevcu. Najstarija sestra 
Buba udata za dr Jovana Zeca, povremeno je dolazila u Tuzlu i vidjala sam je 
izdaleka. Bila je to stasita, lepa žena s plemenitim crtama lica i 
dostojanstvenim kretnjama. Učila je školu s Mladenom Stojanovićem, u 
tuzlanskoj gimnaziji do male mature, a zatim se udala u 17. godini.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Kad je počeo 
rat u Španiji, svi smo navijali za republikansku vojsku, a Duško je govorio 
„Eto, uvijek sam bio za one koji s bore protiv vlade, a evo sada sam prvi puta 
za vladu“. Sam se čudio tom svom stavu, ali je istinski želeo pobedu 
vladinih snaga, tj. Republikanske vojske. „Politiku“ je počinjao da čita 
vestima iz Španije i znao je napamet sve frontove i kretanja trupa. Pozdravom 
španskih interbrigadista, stisnutom pesnicom javno je pozdravljao ljude, i to 
visoko dignutom rukom. Na očigled sviju i kad me sretne u prolazu i kad stojim 
na prozoru, on je dizao pesnicu, a ja sam se stidela, jer nisam znala kako da mu 
otpozdravim. On je uživao u tome što se ja snebivam i sve više je dizao 
pesnicu. Ljudi su gledali, ko je znao šta je to nasmejao bi se, a mnogi nisu ni 
znali kakav je to pozdrav.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Duško je 
saradjivao u sarajevskoj štampi, slao je dopise iz Tuzle, iz političkog i 
sportskog života – ne znam koje su to bile novine. Inače, nisam sigurna, 
mislim da je podržavao Zemljoradničku stranku, levo krilo.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Svog strica 
Peru zvao je „Adža-Pero“, što je bila skraćenica od „amidža“. Peru 
su tako zvali svi,<span style="mso-spacerun: yes">&nbsp; </span>brat i sestre Duškove, 
i poneko od rodbine i prijatelja.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Duško je 
bio zatvoren i spolja opor, ali mek i topao iznutra. Tražio je neku sponu s 
ljudima, ali nije uspevao da uspostavi tu vrstu kontakta. Voleo je Micu Parogi 
– to su svi znali, ali je s njom retko izlazio, tajno se s njom oženio, 
gradjanskim brakom u Vojvodini, dete se rodilo, i tek posle njegove smrti to se 
saznalo. Nadjena su pisma i priznanice od poštanskih uplatnica koje je slao za 
izdržavanje.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Dugo godina 
voleo se s Micom – mi smo je zvali „Mica Madjarica“ – bila je sestričina 
gospodje Anke Peleš, žene Rade Peleša i dolazila je kod nje u posetu – tako 
su se upoznali. Mica je dolazila često, iz pograničnog kraja koji je pripao 
Madjarskoj. Lepa, crnokosa sa dubokim tamnim očima, nosila je šiške na čelu, 
moderno se oblačila, bila je uvek u nekom kostimu, sivom ili belom, sedela je s 
njim pred kafanom ili su išli u šetnju. Dolazili su i kod nas u posetu. Zašto 
je on otezao sa ženidbom nije nikome bilo jasno, jer neku drugu ljubav nije 
imao, ili bar se nije znalo. Kako sam odrastala Mica je sve više volela sa mnom 
da razgovara, i to uvek i najviše o Dušku – šta on radi kad ona nije ovde, 
da pazimo na njega, jer on ne pazi dovoljno na sebe, i u tome svemu se provlačila 
neka seta i tuga što stvari nisu drugačije. Tako otežući došlo je i do 
rata. Tek kad je Duško odveden u Jasenovac i kada je tamo ubijen, saznalo se da 
su se u Vojvodini venčali gradjanskim brakom, i da je imao sina s Micom kome je 
slao izdržavanje poslednju godinu pred rat.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Jednom rečju, 
o njemu bi se mogle ispisati mnoge stranice, pa i knjige, jer je svakako bio 
kontroverzna, nesvakidašnja, ali i tragična pojava, što sam samo naslućivala 
mojim dečjim instinktom.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Bodo i Miko, 
sinovi podbana Jovana Zeca i Bube najstarije Duškove sestre, živeli su najpre 
u Tuzli gde su išli u osnovnu školu, a kasnije su menjali mesta da bi se 
najzad skrasili u Banjaluci. Dva prekrasna, elegantna mladića, za raspust su 
dolazili u Tuzlu, kod Duška i Pere, stanovali su i hranili u hotelu, i družili 
s tuzlanskom omladinom, kao napredni studenti prava.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Stariji Bodo 
– u mojim očima neka vrsta naslednog princa – došao je 1940 u Tuzlu da 
pripremi održavanje studentske priredbe pod lozinkom „Branićemo zemlju“ 
koja je u to vreme bila aktuelna u antifašističkom pokretu. Dobili su dozvolu 
i saglasnost od senatora Djerića, podržao ih je i vladika, ali sreski načelnik 
je postavio uslov, da Cvijetin Mijatović ne dodje. Cvijetin je ipak došao, a 
glavni govor održao je Slobodan Princip – Seljo, koji je na kraju uzviknuo: 
„Kada se nas pet slovenskih naroda u Evropi, ujedinimo i stisnemo u jednu 
pesnicu – pobedićemo“! To je i učinio, pozdravio je stisnutom pesnicom, 
nastao je urnebes u sali, ovacije od strane prisutnih, a gospoda iz prvih redova 
su počela da se razilaze. Policija je zapretila i morali su brzo da odu iz 
grada. Duško im je na stanici u Bukinju doneo veliku kuvanu šunku da se 
okrepe. Posle su došle i prijave za studentima u Beograd, ali na tome se završilo. 
To je radilo „Udruženje bosansko hercegovačkih studenata „Petar Kočić“ 
uglavnom studenti s beogradskog univerziteta, nosioci bunta i borbenog antifašizma 
kakav se razvijao od 1935. medju progresivnom omladinom.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Mladji brat 
Milenko - Miko bio je kao jedna velika lutka sa ukovrdženom kosom i prekrasnim 
likom, malo je šuškao kad je izgovarao „s“. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Kada su Bodo 
i Miko Zec otišli u partizane, njihova majka i otac su se sklonili u selo Jelićka 
blizu Omarske, gde je njihov otac napravio malu kućicu za njih dvoje, uglavnom 
u strahu od ustaša. Medjutim, kako oni nisu davali pomoć za četnike, poručnik 
Marčetić je sa Manjače uputio četničku grupu koja je stigla u selo Jelićku 
na domak Banja Luke, kako bi likvidirala bračni par Zec. Jednog januarskog dana 
1943. na sam Jovan dan njihovu slavu, grupa četnika izvela je po noći dvoje 
starijih ljudi na sneg i zimu. Vukli su ih oko 8 km izvan sela gde su ih 
izmasakrirali.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">U ledenoj 
zimskoj noći na Jovanj-dan, njihovu slavu, četnici su upali u kuću, digli iz 
posetelja Jovana i Bubu, izveli ih izvan sela i masakrirali, i to na najstrašniji 
način. Seljaci su skupljali njihove posmrtne ostatke i užasavali se. Poručnik 
Marčetić je u isto vreme upućivao letke i proglase, „kako ne treba napadati 
muslimanska i hrvatska sela“, i tome slično. Medjutim, svoje čistokrvne 
Srbe, Jovana i Bubu, usmrtili su samo zato što su se njihovi sinovi Slobodan i 
Milenko borili u partizanskoj vojsci. Jovan i Buba Zec su srećno izbegli ustaški 
teror, ali ih je sustigla izdajnička četnička ruka. Sada leže na 
partizanskom groblju u Omarskoj. <o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%;tab-stops:288.0pt"><span lang="SR" style="font-size:14.0pt;mso-ansi-language:
SR">Milenko-Miko bio je kao i njegov stariji brat borac NOB-e od kraja 1941. a u 
leto 1942, boravio je u oslobodjenom Prijedoru. Pošto su nemački tenkovi ušli 
u Prijedor povukao se na Kozaru gde je upravo počela velika ofanziva. Bio je 
sakriven u bazu, ali kad su Nemci počeli da streljaju žene i decu, on je sa 
drugim borcima, otvorio vatru na njih i tu su svi izginuli. Bodo je bio borac IV 
krajiške brigade Pete krajiške divizije od početka, sve do oslobodjenja 
Beograda.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Pravo govoreći 
Duško je bio u svakom pogledu romaneskna pojava, pa moj skromni spisateljski 
domet nije u stanju da na ovom mestu oživi njegov zanimljivi lik. Ovi redovi više 
su opis njegovog života, porodice i stanja i raspoloženja u godinama pred rat 
i za vreme odlaska u logor.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Iako sam u 
drugoj knjizi Edicije „Tuzla u radničkom pokretu i revoluciji“, detaljno 
opisala Duškov ispraćaj i odlazak u logor, ponoviću to ovde u skraćenom 
vidu. Ukratko, Duško, iz nekih njemu znanih razloga nije verovao da će ga ustaška 
vlast u leto 1941. uhapsiti i proterati. On je naivno verovao da tako nešto 
ljudi neće dopustiti, obzirom da je on pomagao mnogima i bio poznat kao human i 
plemenit čovek. Njemu, kao da nije bilo jasno da u uslovima fašizma, ljudi pa 
čak i oni najdobronamerniji postaju nemoćni pred silama mraka i zločina, te 
da je borba sa ovima moguća jedino s oružjem u ruci. „Neće dati ljudi“, 
ponavljao je i zbog toga nije iskoristio priliku da kao i mnogi, medju ostalima 
i Perin zet dr Milan Nešković, prebegne u Srbiju. Otac je otišao na nekoliko 
dana na put u Zagreb – nismo znali zašto – i upravo u tih dva-tri dana, tačnije 
2. avgusta, Duško je uhapšen i već sutradan ili posle nekoliko dana poveden s 
transportom uhapšenika u logor, najpre u Jastrebarsko, a zatim u Jasenovac. Kad 
smo čule za odlazak transporta, majka i ja smo otrčale na stanicu. Majka je 
ponela od kuće desetak poštanskih dopisnica i jednu veću čokoladu. Na 
stanici je bila zastrašujuća atmosfera. Mnogi poznati ljudi odvodjeni su 
takoreći iz svojih kuća, samo zašto što su bili Jevreji, Srbi ili komunisti. 
Tako je u istom transportu s Duškom išao, koliko sam tada videla, stari 
Spasoje Gavrić, trgovac, čija su dva sina Milan i Kosta već proterani u 
logor, mladi Joco Jovanović – Eskija, zatim brat Čede Popovića, Ljubo, 
advokat Ignac Rozner i Duško.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Roznera su 
pratili žena i sin Ivica, moj drug koga su u kući zvali Hanzi. Žena je 
plakala, a Ivica takodje. Ona je vrlo glasno rekla: „Pozdravi se s ocem 
poslednji put“, što je zvučalo strašno u opštoj tišini koja je vladala na 
samom izlasku iz kruga stanice ka peronu, kroz željeznu ogradu ka vagonima. 
Hanzi je plakao dok se pozdravljao s ocem, Rozner je držao u jednoj ruci šešir 
i prebačen mantil, u drugoj neku torbu. Duško se pozdravljao s rodbinom – 
bio je tu stari Pero, sestra Dara, Melita iz Bristola i još poneko. Mi smo 
stajale malo odvojeno i prišli smo mu na samom izlazu kod željezne ograde. 
Majka mu je u jedan džep od odela gurnula dopisnice i čokoladu. Duško je bio 
potamneo u licu, mrtvački ozbiljan. Voz je zviždao, mladi Eskija je žurno prišao 
vagonu i njega su ispraćali njegovi, sve je bilo kao u filmu, ustaše su se 
dovikivale, dok su se uhapšenici smeštali u vagone.<o:p>
</o:p>
</span></p>
<p class="MsoNormal" style="text-align:justify;text-indent:36.0pt;line-height:
150%"><span lang="SR" style="font-size:14.0pt;mso-ansi-language:SR">Potpuno utučene, 
i bez glasa vraćale smo se kući. Duško nam je ubrzo počeo slati dopisnice iz 
logora i sve su bile sličnog sadržaja. Otprilike: „Doktore, treba što brže 
da šalješ lekove, bolesniku je loše i nema mu spasa, ako ne pošalješ ubrzo 
pomoć“, i tome slično. Otac je bio potpuno nemoćan, jer nije imao ni 
novaca, a ni nekog uticaja na ustašku vlast koja je i njemu pretila. Negde u 
novembru, već je stigla vest da je Duško streljan u jednoj akciji odmazde, 
zbog begstva nekolicine zatvorenika.<o:p>
</o:p>
</span></p>
<p> &nbsp;</p>
<CENTER><TABLE border="1"><TR><TD><a href="248.htm"><b>Sadr&#382;aj</b></a></TD>
<TD><a href="248_18.htm"><b>Prethodna strana</b></a></TD>
<TD><a href="248_20.htm"><b>Slede&#263;a strana</b></a></TD>
<TD><a href="/"><b>Biblioteka</b></a></TD></TR></TABLE></CENTER>

</TD></TR></TABLE>

</body></html>

