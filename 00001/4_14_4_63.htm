<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_62.htm"><b>Prethodni dokument</b></a></TD>
<TD><a href="4_14_4_64.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>ZAPOVEST KOMANDANTA 2. KOLONE KOMANDE OPERACIJA U 
HERCEGOVINI I JUŽNOJ DALMACIJI OD 8. SEPTEMBRA 1944. POTČINJENIM JEDINICAMA ZA 
NAPAD NA JEDINICE 29. HERCEGOVAČKE DIVIZIJE U ŠIREM REJONU GACKA1</strong></p>
<p align="center">II. KOLONA KOMANDE OPERACIJA</p>
<p align="center">U HERCEGOVINI I JUŽNOJ DALMACIJI</p>
<p align="center">O. Broj</p>
<p align="center">8 septembra 1944 godine.</p>
<p align="center">Položaj, u 12 časova.</p>
<p align="center">ZAPOVEST</p>
<p align="center">(sekcija Nevesinje — Gacko — Trebinje i Dubrovnik 1: 
100.000)</p>
<p>29 boljševička divizija2 ojačana drugom dalmatinskom brigadom3 i izvesnim 
delovima boljševičkih snaga iz Crne Gore.4 raspoređena je na prostoriji 
Banjana, preko Plane, Davidovi-ća i Divina do Hrguda sa isturenim delovima ka 
severu, preko Gacka u pravcu Bodežišta, preko, Lukavačkog klanca do Slata i 
Zovog dola. Južno od centralnog položaja izvesni delovi ove divizije drže 
liniju: Plana — Trnovica — Bogdašići — Baljci — Pilatovci — Ilijino 
brdo — Vilusi — Klobuci i dalje prema Grahovu.—</p>
<p>Naša grupa korpusa koja se nalazi na prostoriji: Jeleč — Miljevina — 
Nevesinjsko polje sa zadatkom uništenja boljševika na teritoriji Hercegovine.5</p>
<p>Naša kolona sastavljena od Gatačke brigade, 4 bataljona Nevesinjske brigade 
i 1 bataljona Plevaljske brigade6 ima za zadatak da napada boljševike na 
operacionom pravcu Kifino selo — Fojnica — Gacko u cilju zauzeća Gacka, a 
potom produ-Java pokret pravcem: Gacko — Kobilja glava — Korita — Planik, 
Lađevići — Bogdašići — Baljci.</p>
<p>Desno od nas nalazi se III. kolona koja se kreće operaci-skim pravcem Zovi 
do — Trusina — Bežđeđe — Milovići — Plana , a jednom svojom levom 
potkolonom pravcem Budisav-Ije — Slato — Lukavac — Ridoci — Meka gruda.</p>
<p>Levo od nas kreće se prva kolona (Bosanski korpus7) ope-raciskim pravcem: 
Zelengora — Gacko, po čijem zauzeću pro-dužava pokret pravcem Gacko — 
Lipnik — Kozanci — Duli-ći — Troglav — Crkvice — Vrbica — Baljci.</p>
<p>Na osnovu dobivenog zadatka u cilju njegovog izvršenja</p>
<p align="center">NAREĐUJEM:</p>
<p>1.— Leva potkolona: Komandant peš. potporučnik Radovan Kovačević. 
Sastav: Gatačka brigada Svega 3 bataljona.</p>
<p>Polazi na dan 9. o.m. u 3 časa sa svoga polaznog položaja Koleško pravcem: 
Koleš-ko — Javor — Slivlja — Ju-govići — Bodežišta — Vrba — 
Gacko. Zadatak ove potkolo-ne da na svom pravcu napada boljševike i očisti 
teren od njihovih delova na svom pravcu održavajući vezu levo sa prvom kolonom 
a desno sa desnom potkolonom do zauzeća Gacka, gde će dobiti novu zapovest za 
dalji rad.</p>
<p>2.—Desna potkolona: Komandant peš. Poručnik Vaso-Gutić Sastav: I, II, 
III, IV bataljon Neves. brigade i jedan bataljon Pljevaljske brigade.Svega: 5 
bataljona.</p>
<p>Polazi dana 9. o.m. u 3 časa sa svog polaznog položaja na Zalomu, pravcem: 
Žalom—&nbsp; Crnče — Ivica — Gradina—&nbsp; &nbsp;Lukovica — Medanići 
— Gračanica — Gacko sa zadatkom napada i uništenja i pro-gonjenja boljševičkih 
delova na svome pravcu do zauzeća Gacka, gde će dobiti novu zapovest za dalji 
rad, odnosno po izbijanju na liniju Lukovice — Medanići komandant će sačekati 
naređenje potpisatog za novi pokret.</p>
<p>Za obezbeđenje svoga desnog boka k-t će uputiti jedan bataljon pravcem Šipačno 
— Konjska vlaka — Slijeva vlaka — Bjelušinov do (k. 1228) gde će sačekati 
dalje naređenje.</p>
<p>3. bataljon Nevesinjske brigade, koja je u sastavu te potkolone do dolaska u 
Gacko, biće pod komandom komandanta leve potkolone. O tome odmah izvestiti dotičnog 
komandanta bataljona kako bi pporučnik Kovačević mogao izdati potrebna naređenja.</p>
<p>Vezu održati levo sa desnim krilom ove potkolone, a desno sa levim krilom 
leve potkolone III. kolone.</p>
<p>3.&nbsp; — Vezu održavati sa svim raspoloživim sretstvima, kako između 
potkolona tako i sa potpisatim.</p>
<p>4.&nbsp; — Ishrana na terenu u kom će cilju komandantu potkolona odrediti 
intendante sa potrebnim brojem ljudstva, koje će u pozadini prikupljati i 
spremati hranu, obrazovati komoru od meštana i njihovih konja i doturati 
jedinicama na položaj. Prilikom prikupljanja i doturanja hrane biti energičan 
i po cenu života osigurati blagovremeno snabdevanje jedinica hranom.</p>
<p>5.&nbsp;— Ranjenike upućivati u Kifino selo.</p>
<p>6.&nbsp; — Znaci raspoznavanja,9. IX. — Šajkača—Šavnik :</p>
<p>&nbsp;Borbeni znak:Dizanje puške desnom rukom u vis.</p>
<p>7. — Ja ću se kretati uz komunikacije i telefonske linije pravcem Kifino 
selo — Fojnica — Nadinići — Gacko gde mi slati redovno izveštaje. 
Ukoliko se ja na ovome mestu lično ne budem nalazio izveštaje predavati 
najstarijem u mome štabu koji će se kretati tim pravcem.</p>
<p align="center">S VEROM U BOGA ZA KRALJA I OTADŽBINU!</p>
<p align="center">DRAŽA NAS VODI VELIČINI I SLOBODI9</p>
<p align="center">Komandant kapetan I. klase,</p>
<p align="center">M. P.10</p>
<p align="center">Dostavljeno:</p>
<p align="center">Komandantu leve i desne potkolone</p>
<p>1&nbsp; Original (pisan na mašini, ćirilicom) u Arhivu VII, Ča, k. 203, 
reg. br. 38/3 (BH-V-9231).</p>
<p>2&nbsp; Reč je o 29. hercegovačkoj NOU diviziji. O njenom rasporedu i 
dejstvima u to vreme vidi u Arhivu VII, NOP, reg. br. 7/8, k. 1143 A: 
operacijski dnevnik Štaba te divizije od 21. novembra 1943. do 31. decembra 
1944.</p>
<p>3&nbsp; Odnosi se na 2. udarnu grupu 2. proleterske (dalmatinske) brigade (2. 
i 5. bataljon) Primorske operativne grupe 2. udarnog korpusa NOVJ. Udarna grupa 
je, po naređenju Štaba 2. korpusa, 8. septembra 1944. upućena da dejstvuje na 
području Ljubomira, Ljubinja i Popovog polja (Zbornik NOR-a, tom IV, knj. 29, 
dok. br. 76, nap. 6).</p>
<p>4&nbsp; Reč je o Nikšićkom udarnom bataljonu (od 9. septembra 1944. odred) 
i 1. i 2. bokeljskom bataljonu Primorske operativne grupe, koji su dejstvovali 
na prostoriji Nikšić — Vilusi — Grahovo. O njihovim dejstvima vidi Zbornik 
NOR-a, tom III, knj. 8, dok. br. 136 i 353.</p>
<p>5 U vezi sa tim zadatkom, u depeši Draže Mihailovića od 29. avgu-sta 1944. 
piše:</p>
<p>»Mobilišite sve snage Hercegovine i nastanite svim silama da tucete 29. 
diviziju koja [je] sada usamljena. Vrlo je važno da što pre razbijete 29. 
diviziju ...</p>
<p>Zapamtite glavno je tući komuniste i to kod Vas u prvom redu 29. diviziju, 
ponavljam 29. diviziju treba što pre razbiti i uništiti Arhiv VII, Ča, k. 
203, reg. br. 28/3: obaveštenje Štaba Nevesinjskog iorpusa od 5. septembra 
1944. o primljenim depešama od Vrhovne komande).</p>
<p>6 Iz sastava 1. mileševskog korpusa.</p>
<p>7 Reč je o privremenoj jedinici formiranoj od Kalinovičke brigade 
Romanijskog korpusa i Fočanske brigade Drinskog korpusa pod komandom majora 
Milorada Momčilovića, komandanta Romanijskog korpusa (Arhiv VII, Ca, k. 204, 
reg. br. 47/2: naređenje komandanta IDSVK od 8. septembra 1944, k. 164, reg. 
br. 50/2: obaveštenje istog komandanta od 9. septembra 1944). U obaveštenju 
komandanta Bosanskog korpusa od 10. septembra 1944. komandantu Nevesinjskog 
korpusa piše:</p>
<p>»Nalazim se na liniji Živanj — Suho brdo — Čemerno.</p>
<p>Nameravam da 11. o.m. u 4 časa izvršim napad na Gacko pravcem od Gračanice, 
Vrbe i Avtovca. Da ne bi bio napadnut od komunističkih snaga koje su pred Vama 
molim da 10. o.m. u 4 časa pre-duzmete napad na celom frontu sa jačim levim 
krilom kako bi se komunisti odbacili ka Fazlagića Kuli. Municije imamo malo te 
ne mogu izdržati dugu borbu te je neophodno potrebno da vežete snage ispred 
sebe.</p>
<p>Ako napad uspe okrenuću front ka Nevesinju, a ako ne uspe povući ću se, na 
sadanje položaje...« (Arhiv VII, Ča, k. 189, reg br. 47/1).</p>
<p>Napad nije uspeo iako se tada u Gacku nalazila samo četa Odseka za zaštitu 
naroda (OZNA) Vojne oblasti 29. hercegovačke divizije (Zbornik NOR-a, tom IV, 
knj. 29, dok. br. 63).</p>
<p>8 Dalji znaci raspoznavanja su izostavljeni.</p>
<p>9 Napadi tih četničkih kolona počeli su, odvojeno i nejednovre-meno, 9. 
septembra 1944. na 11. hercegovačku brigadu na položajima Krivodol — Kobilja 
Glava — Brnjac — Vardište, i 10. septembra na položaje 12. hercegovačke 
brigade u rejonu Džinove Mahale, i imali su početne uspehe (Arhiv VII, ANOR, 
k. 1144/11, reg. br. 38/3 i 39/3: izveštaji Štaba 11. hercegovačke NOU 
brigade od 9. septembra 1944, i k. 1144/11, reg. br. 3/4: izveštaj Štaba 12. 
hercegovačke NOU brigade od 11. septembra 1944). U daljim dejstvima četničke 
jedinice su do 15. septembra 1944. bile razbijene snažnim protivnapadom 
jedinica 11. i 12. brigade u sadejstvu sa delovima 13. hercegovačke brigade i 
2. brigade i talijanske partizanske divizije »Garibaldi« (Zbornik NOR-a, tom 
IV, krnj. 29, dok. br. 59, 63 i 76; Arhiv VII, NOP, k. 1144/11, reg. br. 44/3 i 
1/4: izveštaji Štaba 11. hercegovačke brigade od 10. septembra 1944, k. 
1144/11, reg. br. 29/4: izveštaj Štaba 12. hercegovačke brigade od 16. 
septembra 1944. i k. 1151/1, reg. br. 10/6: relacija istog Štaba o dejstvima u 
septembru 1944). Četnički Bosanski korpus se, posle prve borbe, povukao u 
rejon Kalinovika (Arhiv VII, Ča, k. 189, reg. br. 20/2 i 21/2: naređenje Štaba 
Romanijskog korpusa od 12. i 13. septembra 1944). Demoralisan i razočaran, 
jedan deo četnika Nevesinjskog korpusa pobegao je kućama, dok se drugi, sa 1. 
pljevaljskom brigadom, preko Udrežnja i Ljubinja prebacio u rejon Ljubomira 
(Arhiv VII, Ča, k. 142, reg. br. 25/2: zapovest Komande operacija u Hercegovini 
i južnoj Dalmaciji od 13. septembra 1944; k. 203, reg. br. 12/4: zapovest Štaba 
Nevesinjskog korpusa od 16. septembra 1944; k. 203, reg. br. 34/5: ratni blok 
komandanta Nevesinjskog korpusa sa zapovestima, naređenjima i izveštajima za 
period od 10. do 23. septembra 1944). O povlačenju razbijenih jedinica 
Nevesinjskog korpusa, politički delegat tzv. Pokrajinskog nacionalnog komiteta 
za Hercegovinu, Boku i Dubrovnik u izveštaju komandantu Operativnih jedinica 
istočne Bosne i Hercegovine 21. septembra 1944, pored ostalog, piše:</p>
<p>»Prema naređenju komande korpusa trebale su sve mobilisane snage da se 
krenu sa zbornog mesta Batkovića dana 14. o. m. u 10 sati izjutra. Međutim 
pokret vojske bio je već otpočeo rano ujutru, dok je međutim vojska majora 
Lukačevića krenula neposredno sa dosadašnjih boravišta u noći 13/14 
septembra u pravcu Bileće. O pokretu i pozivu za pokret imenovani nije bio 
neposredno obavešten, radi vlastitog ravnan ja.</p>
<p>Sva organizacija i utisci, kao i držanje pojedinaca odavali su takvo raspoloženje 
i pokret vojske koja beži vratolomno sa svojih položaja, a ne vojske koja sa 
izvesnim planom ide izvršenju zadataka. Nevesinje je ujutru 14. septembra 
davalo vrlo ružnu sliku koja se ne bi mogla prestaviti. Narod je bio 
nepripremljen na ovaj korak vojske i gradom je zavladala panika. Svako se pitao, 
šta se dešava? O ranjenicima i našim bolesnicima niko nije brinuo. Niko ni o 
kome nije vodio računa. Ljudi su bili prepušteni sami sebi. Potpisani je sa 
nekim građanima i seljacima omogućio da se nekoliko ranjenika iznesu iz grada 
i to samo ona lica, za koja se zna da su prononirani neprijatelji partizana, dok 
su ostali ostali u nemačkoj bolnici.</p>
<p>Municija i ostali ratni materijal iznesen je iz četničkog magacina i 
razbacan po cesti, tako da je došlo do sukoba između pojedinih građana, koji 
su se otimali o nekim predmetima...</p>
<p>Poslednje grupe četnika napustile su grad oko osam i po sati dok su se 
partizani već nalazili na 4 kilometra daleko od Nevesinja (Sko-čajića han).</p>
<p>U 9 sati čitava zona Nevesinja već je bila napuštena od naših trupa.</p>
<p>Međutim sva mobilisana snaga naše vojske nije krenula u rečenom pravcu. 
Jedni iz razloga što je čas pokreta bio raniji nego što je po planu bilo određeno, 
a drugo što su se mnogi bojali neizvesnosti. Sta više čuli su se u vojsci 
prigovori na adresu starešina koji su vrlo zabrinuli one koji su to čuli. 
Pojedinci su napadali starešine pravdajući se da vojska ide na more da omogući 
starešinama begstvo preko-mora i sl.« (Arhiv VII, Ča, k. 232, reg. br. 
47/16).</p>
<p>10 Milorad Popović.</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_62.htm"><b>Prethodni dokument</b></a></TD>
<TD><a href="4_14_4_64.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
