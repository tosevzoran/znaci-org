<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_84.htm"><b>Prethodni dokument</b></a></TD>
<TD><a href="27_86.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading151" align="left" style="margin-top:0mm;margin-right:0mm;
margin-bottom:0mm;margin-left:131.0pt;margin-bottom:.0001pt;text-align:left;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark81"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading15Spacing3pt5">DEM</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Heading15Spacing3pt5">A</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Drugog imena mu ne znam</span><a style="mso-footnote-id:
ftn1" href="#_ftn1" name="_ftnref1" title><sup><span style="mso-special-character: footnote; mso-fareast-language: SR-CYR" lang="SR-CYR">[1]</span></sup></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR">. 
A zar je to i važno za ono što želim da kažem, što je eećanje na ratnika, 
na tog metalskog radnika iz Kragujevačkog bataljona koji je na početku četvrte 
ofanzive došao u brigadni sanitet?</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Bio je omalen, širokih 
leđa, snažan i okretan. U petoj ofanzivi smo svi bili iznureni dugim 
gladovanjem, teškim marševima i nespavanjem. Bili smo nalik više na aveti 
nego na ljudska bića. Jedino se to na Demi, nasmejanom i raspoloženom za šalu, 
nije mnogo primećivalo.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">U početku ofanzive je 
morao ostaviti benzinsku burad, podešenu za dezinfekciju odeće boraca. A 
predano je radio svoj posao i jedva je čekao da mu se pruži nova prilika da 
nabavi drugu burad, to najjače partizansko oruđe protiv pegavca. Teško mu je 
padalo to &quot;razoružanje&quot; — kako je u šali govorio — i stalno je 
tražio da nešto radi. Uvek se mogao naći pored ranjenika, oko tovara koji 
valja pripremiti za pokret, oko sanitetskog materijala, tako dragocenog u tim 
danima, kad nije bilo izgleda da ćemo do novog brzo doći.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Išli smo kroz obruč i 
bilo nam je teško. Umor i glad su nas pritiskivali. Konje smo morali čuvati za 
još kritičnije trenutke. Kako je blagotvorno tada delovalo njegovo tiho i 
poletno: &quot;Šumadijo, rodni kraju!&quot;</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="BodytextSpacing2pt4">...</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
Morali smo pretrčati poduži proplanak, izložen neprijateljevoj avijaciji, kiši 
bombi i mitraljeskih rafala, pa smo malo predahnuli na izlasku iz šume pre&lt; 
nego što to učinimo. Tek što smo seli, nešto zatutnja kao da se prolomi 
nebo. Zemlja pod nama poče da podrhtava, drveće da se lomi, leti u vazduh i 
ponovo s praskom pada </span><span lang="SR-CYR" style="font-size:9.0pt;
font-family:&quot;Times New Roman&quot;;mso-fareast-language:SR-CYR;font-weight:normal" class="Bodytext9pt8">natrag</span><span lang="SR-CYR" style="font-size:9.0pt;font-family:&quot;Times New Roman&quot;;
mso-fareast-language:SR-CYR" class="Bodytext9pt8">.</span><span lang="SR-CYR" style="font-family:
&quot;Times New Roman&quot;;mso-fareast-language:SR-CYR"> U jednom trenu 
pomislila sam da nam je kraj i da u ovom paklu od dima, zemlje, granja i kamenja 
niko od nas živ ne može ostati.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">No kad se sve stišalo, 
dođosmo k sebi, stresosmo zemlju i granje i pođosmo napred. Dema je vodio 
konja natovarena sanitetskim materijalom i brzo nestao u gustoj šumi. Ja sam 
zastala u razgovoru s nekim drugovima iz Pratećeg bataljona. Ispričaše da je 
u ovom avionskom napadu ranjen i drug Tito. Ali, srećom našom, rana nije bila 
tako teška.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tek što počesmo 
ulaziti u šumu, ispred nas opet bombardovanje i mitraljiranje. Naša je kolona 
polako išla, osetno razređena, kako bi u slučaju napada bilo što manje žrtava. 
Niže puta, u jaruzi, pored jedne velike bukve, opazih neke drugove, među njima 
i Čarnu. Ona nešto užurbano radi, te mi bi jasno da je neko ranjen. Priđoh 
— kad tamo Dema u samrtničkom ropcu. Čarna mi daje znak da mu nema pomoći.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Teško mi je, vrlo teško. 
Nema ništa od njegovog sna da ponovo vidi Srbiju i siromašnu kućicu u kojoj 
njegova sirota majka čeka sina ...</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Prizor je neizdržljivo 
težak. Stalno i jedino još izgovara: &quot;Dunja, ubij me&quot;. Nema mu pomoći. 
To su mu poslednji trzaji. Svi smo oko njega uzbuđeni, bespomoćni. Nemamo ni 
nosila da ga prenesemo još bar pola kilometra. A i da ih imamo, kakva vajda kad 
nema ko ni da ga ponese, jedva vučemo i sami sebe. A na konju ne može da se drži. 
Čarna predlaže da ga ne diramo, ionako je već u ropcu.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Morali smo Demu 
ostaviti. Već je sumrak. Obrazuje se kolona za proboj. Neprijatelj je u 
neposrednoj blizini, a neko iz nepažnje zapali vatru. Možda da ugreje parče 
konjskog mesa. Zasuše nas puškomitraljezom. Vatru brzo ugasismo. Čarna se 
vrati da vidi šta je s Demom. Pristižu i drugi borci. Pričaju kako je 
izdahnuo i kako je neprestano izgovarao moje ime. Vraća se i Čarna.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Mrak je već uveliko 
ovladao. Sve smo spremili i čekamo naređenje za pokret. U tom iščekivanju 
prelistavam pređeni put i iskrsavaju mi pred očima razne slike. Najčešće 
jedna, veoma potreona, iz prethodne ofanzive — slika tifusara, aveti iznurenih 
bolešću, glađu i napornim marševima. Uz nju i ova sadašnja — Demova 
pogibija i njegove reči: &quot;Ubij me, Dunja&quot;.</span></p>
<p class="Bodytext1" style="margin-top:0mm;margin-right:0mm;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Nisam ga, kao ni mnoge 
druge ovde, mogla sahraniti.</span></p>
<p class="Bodytext1" style="margin-top:0mm;margin-right:2.0pt;margin-bottom:0mm;
margin-left:2.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Ostao je u stoletnoj šumi, 
u podnožju jedne velike bukve, tamo gde su pre partizana samo vukovi dolazili.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR;
font-weight:normal" class="Bodytext210">Dunja VLAHOVIĆ</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" align="left" style="margin-left:21.0pt;text-align:left;
line-height:9.0pt;mso-line-height-rule:exactly;background:transparent"><a style="mso-footnote-id:ftn1" href="#_ftnref1" name="_ftn1" title><span style="mso-special-character: footnote; mso-fareast-language: SR-CYR" lang="SR-CYR">[1]</span></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
    Драгослаов Миловановић Дема — Ред.</span></p>
  </div>
</div>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_84.htm"><b>Prethodni dokument</b></a></TD>
<TD><a href="27_86.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
