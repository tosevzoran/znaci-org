<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_39.htm"><b>Prethodni dokument</b></a></TD>
<TD><a href="27_41.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Footnote0" style="margin-top:0mm;margin-right:0mm;margin-bottom:0mm;
margin-left:91.0pt;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark40"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR" class="Footnote30">DVA 
RADOVAN</span></a><span lang="SR-CYR" style="font-family:&quot;Times New Roman&quot;;
mso-fareast-language:SR-CYR" class="Footnote30">A</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">U bataljonu nije bilo borca ni starješine koji ih 
nijesu dobro poznavali. Bili su u poznatoj &quot;grom-desetini&quot;, onoj 
desetini koja je takvo ime zaslužila naročito poslije napada na Bugojno, kada 
se čitavu nedelju dana sama probijala kroz neprijateljev raspored da bi se 
priključila brigadi. Radovan Gardašević je bio puškomitraljezac, Radovan 
Popović njegov pomoćnik.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Živo se sjećam moje 
prve noćne borbe na Dobrom dolu na Durmitoru, kada smo napali četnike. U toj 
tamnoj i maglovitoj noći nije se pucalo iz daljine, prilazili smo četnicima i 
borili se prsa u prsa. Zarobljavali smo grupice i pojedince, a bilo je i 
pojedinačnih obračuna bez oružja i hvatanja za gušu. Nas mladića, još 
nedovoljno vičnih ratovanju, tek došli u sastav brigade, bilo je oko trideset. 
Dva Radovana u tim ozbiljnim trenucima bili su zabrinuti za nas. Čuli smo kako 
nas dozivaju, da nas bolje orijentišu u borbi. Tada sam prvi put osjetio onu 
veliku pažnju i toplinu proletera naročito prema nama, mladim skojevcima. Sve 
do bitke za ranjenike bio sam s njima pomoćnik na puškomitraljezu.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Radovan Gardašević je 
rođen u Bijelim Poljanama, pod Pustim liscem, koji svojim imenom simboliše 
siromaštvo ovog kraja, u kome je Radovan proveo detinjstvo. Kao student prava u 
Beogradu je pristupio naprednom omladinskom pokretu. Učestvuje u julskim ustaničkim 
danima i u pljevaljskoj bici, decembra 1941. godine, u kojoj se ističe hrabrošću. 
Uskoro zatim stupa u 1. bataljon 1. proleterske brigade. Od tada pa sve do 
smrti, jula 1943, nalazi se u njegovim prvim borbenim redovima.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Gardašević nam je kao 
komesar</span><sup><span lang="SR-CYR" style="mso-fareast-language:SR-CYR">1</span></sup><span lang="SR-CYR" style="font-family:&quot;Times New Roman&quot;;mso-fareast-language:SR-CYR"> 
ostao u nezaboravnoj uspomeni. U najtežim časovima poslije dugih marševa, 
borbi ili neprospavanih noći, za svakog je nalazio poneku toplu i srdačnu reč; 
znao je da se našali šalom koja unosi </span><span lang="SR-CYR" style="mso-ansi-font-size:
10.5pt;font-family:&quot;Times New Roman&quot;;mso-fareast-language:SR-CYR" class="Footnote20">vedrinu</span><span lang="SR-CYR" style="font-size:7.5pt;font-family:&quot;Times New Roman&quot;;
mso-fareast-language:SR-CYR" class="Footnote20">.</span><span lang="SR-CYR" style="font-family:
&quot;Times New Roman&quot;;mso-fareast-language:SR-CYR"> Vodio je dnevnik i u 
njemu redovno bilježio svaki </span><span lang="SR-CYR" style="mso-ansi-font-size:10.5pt;font-family:&quot;Times New Roman&quot;;mso-fareast-language:
SR-CYR" class="Footnote20">značajniji</span><span lang="SR-CYR" style="font-family:&quot;Times New Roman&quot;;
mso-fareast-language:SR-CYR"> događaj. Dnevnik je ostao nedovršen. Poslije 
pete ofanzive i prelaska naših snaga u istočnu Bosnu poginuo je kod Zvornika. 
Zaboravljen nije. Ime mu krasi zvanje narodnog heroja.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Gardašev nerazdvojni 
drug i jedan od najomiljenijih boraca u četi bio je Radovan Popović, dobar čovjek 
i drug, uvijek nasmijan i vedar. U njegovoj torbici se, pored municije i bombi, 
svagda nalazilo i ponešto marksističke literature, iz koje je učio i koju je 
nenametljivo popularisao među nama. Na kratkim odmorima ili u zatišju borbe 
izučavali smo &quot;Istoriju SKP(b)&quot; ili neku drugu literaturu. Mnogima su 
to bili prvi časovi marksističkog obrazovanja. Zato još i danas mnogi od nas 
ljubomorno čuvamo bilješke hvatane na časovima na kojima nam je Radovan 
Popović tumačio i objašnjavao neka teorijska pitanja. Bilo je to u ljeto 
1942. godine, u bosanskim planinama.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Zanimljivo nam je pričao 
i o julskim događajima 1941. godine, o politici okupatora koju je primijenio 
prema nama. Talijani su na početku rata uspješno sprovodili poznatu parolu 
&quot;zavadi pa vladaj&quot;. Tako se i njegovo pleme Cuce podijelilo u dva 
tabora. Jedan dio je pošao za njegovim ocem Krstom Popovićem, bivšim 
komandirom u crnogorskoj vojsci, koga su Talijani unapredili u čin generala i 
postavili za komandanta svih crnogorskih separatieta. Drugi dio, većinom mlađi 
ljudi, pošli su sa Krstovim sinom .Nikolom, partizanskim komandantom. Drušvi 
iz čete bi se šalili s Radovanom kako, eto, njegov otac postade general, a on 
u revoluciji jedva desetar i puškomitraljezac.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Jednog februarskog 
dana, u jeku četvrte ofanzive, ležali smo gladni i prozebli na položajima, a 
Radovan je izvadio iz torbe neki politički materijal i crvenom olovkom podvlačio 
neke redove.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">No nije mu se htrhjelo 
da još mnogo uči. U toj istoj ofanzivi, u napadu na selo Čičevo, noću uoči 
15. marta, junački je poginuo na čelu svoje desetine.</span></p>
<p class="Footnote7" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:25.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Tako su iz spiska živih 
poznate &quot;grom&quot;-desetine 1. bataljona 1. proleterske brigade izbrisana 
dva imena — dva Radovana, dva plemenita mlada čovjeka i dva svijetla lika 
proletera.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Bodytext5">Ljubo 
ĐUKANOVIĆ</span></p>
<p>
<br>
<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_39.htm"><b>Prethodni dokument</b></a></TD>
<TD><a href="27_41.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
