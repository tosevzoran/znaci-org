<html>
<head>
<meta http-equiv="Content-Type" content="text/html; charset=utf-8">

<title>Jovan Kokot: DVANAESTA SLAVONSKA</title>
<style type="text/css">
<!--
@import url(/normal.css);
-->
</style>
</head>

<body>
<b class=bigTitle>Jovan Kokot: DVANAESTA SLAVONSKA</b><br>


<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_41.htm"><b>Prethodni dokument</b></a></TD>
<TD><a href="46_43.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Heading31" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;line-height:normal;mso-pagination:
widow-orphan lines-together;page-break-after:avoid;background:transparent"><a name="bookmark28"><span lang="HR" style="mso-fareast-language:HR">Neka 
iskustva iz napada Brigade na Pakrac</span></a></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Napadom na Pakrac postignuto je taktičko i operativno 
iznenađenje jer ga neprijatelj nije očekivao, s obzirom na to da su se 
jedinice 12. slavonske divizije prije napada nalazile u nepovoljnoj operativnoj 
i taktičkoj situaciji na prostoru Nova Gradiška-Novska-Pakrac, iz koje se 
naslućivalo okruženje. Napad je izvršen iz pokreta poslije susretnih borbi s 
neprijateljem, bez uobičajenih priprema. Pojedini bataljoni 12, 16. i 17. 
slavonske brigade vodili su borbe na otvorenom terenu, čak i poslije dva do pet 
sati od početka napada na Pakrac. Prema tome, ideja Štaba 12. slavonske 
divizije da se napadne Pakrac, omogućila je da se postigne osnovni cilj i 
neprijatelj prinudi da prekine svoja operativna dejstva i ograniči se na 
odbranu pojedinih garnizona.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Napad na Pakrac izveden je 1. februara 1943. u 23 sata. 
U Pakracu su se nalazili dijelovi 4. gorskog zdruga iz sastava 1. gorske 
divizije, ukupno oko 800 vojnika.<sup>329</sup> Prvi i 2. bataljon 12. slavonske 
brigade dobili su zadatak da napadaju s jugoistočne strane pravcem: s. Kraguj, 
Pakrački vinogradi i cestom Kusonje-Pakrac. Bataljonima je naređeno da se, po 
mogućnosti neopaženo probiju u centar Pakraca pozadi Vladičinog dvora.<sup>330</sup> 
Drugi bataljon je kasnio puna dva sata zbog borbe koju je vodio kod s. Bukovčana. 
Prvi bataljon, pod komandom Jove Milakovića i Marka Nikolića-Mine uspješno se 
probio u centar grada, gdje je napao i zauzeo šest bunkera i rovove u dvorištu 
Vladičinog dvora, za koje se ranije nije znalo. Nakon likvidacije neprijatelja 
u dvorištu Vladičinog dvora, bataljon je produžio napad na ustaški logor i, 
poslije nekoliko uzastopnih juriša, uspjeo da ga zauzme. Pored ustaškog 
logora, zauzete su i dvije kuće: Ćiranovića i Blagojevića, iz kojih su se 
ustaše branile. Prema kazivanju Jove Milakovića, u ruke 1. bataljona pao je 
veliki ratni plijen: jedna baterija topova 65 mm i skladišta s ratnim 
materijalom. U skladištima se nalazila veća količina artiljerijske i pješadijske 
municije, odjeće i obuće. Međutim, zbog neprijateljevog protivnapada, 
bataljon je bio prinuđen da se pravovremeno izvuče da ne bi pao u okruženje.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Tako je zbog nepredviđenih okolnosti, a i zbog nesnalaženja 
1. bataljona, ostao u Pakracu ratni plijen, u čemu su, inače, partizani 
oskudijevali. To se naročito odnosi na bateriju topova, artiljerijsku municiju, 
odjeću i obuću. Drugi bataljon dobio je zadatak da likvidira neprijateljevu 
posadu u Građanskoj školi i Žandarmerijskoj stanici. Zbog povlačenja 1. 
bataljona, kao i zakašnjenja 16. i 17. slavonske brigade, 2. bataljon nije 
uspio da izvrši dobijeni zadatak. Četvrti bataljon napadao je sa sjeverne 
strane na pilanu i, poslije kraće borbe, uspio je da likvidira neprijateljevu 
posadu, zapali veliko stovarište ogrijevnog i tehničkog drveta namijenjenog za 
Njemačku.</span><span lang="HR" style="font-size:12.0pt"> </span><span lang="HR" style="font-size:12.0pt;mso-fareast-language:HR">Na 
obezbjeđenju od Daruvara na liniji s. Dereza-Omanovac, nalazio se 3. bataljon 
bez jedne čete. Bataljon je porušio željezničku prugu, cestu i 
telefonsko-telegrafske veze. Oko 3 sata poslije ponoći napadnut je od jedne 
bojne legionara uz podršku šest lakih tenkova. Poslije kraće borbe 3. 
bataljon uspješno je odbio napad neprijateljeve pješadije i tenkova, nanio 
neprijatelju gubitke i uništio jedan tenk. Zbog nemanja savremenih 
radio-sredstava za održavanje veze i komandovanja u borbi, to se nepovoljno 
odrazilo kod 1. i 3. bataljona 12. brigade. Prvo, u centru Pakraca ostale su veće 
količine ratnog plijena, *a 3. bataljon nije iskoristio priliku da uništi 
neprijateljevu kolonu od preko 25 kamiona i 6 lakih tenkova. Propuštena je 
povoljna prilika pošto se ta kolona veoma sporo kretala tako da joj je za 
rastojanje u dužini od 22 km između Daruvara i Pakraca bilo potrebno više od 
tri sata. Između Badljevine i Omanovca kolona je duže stajala u mjestu. Upravo 
ta okolnost bila je pogodan trenutak za bočne napade od 3. bataljona. Na položaju 
kod Omanovca nalazila se samo jedna četa 3. bataljona, a druge dvije čete na 
položaju nekoliko kilometara dalje, u s. Derezi i s. Grahovljanima. Pomanjkanje 
radio-sredstava u Štabu 12. slavonske brigade i štabu bataljona bili su 
osnovni razlog što ta povoljna situacija kod Omanovca nije iskorišćena.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Glavna smetnja što neprijateljeva posada u Pakracu 
nije do kraja likvidirana, bila je u tome što je neprijatelj, prije početka 
napada na Pakrac zadržao u otvorenoj borbi na terenu po jedan bataljon iz 12, 
16. i 17. slavonske brigade, koji su zakasnili od dva do pet sati. Druga smetnja 
bila je nemanje radio-sredstava za održavanje veze, komandovanje u borbi i 
organizaciju sadejstva između većeg broja jedinica koje su vršile napad na 
Pakrac. Ipak, napad na Pakrac bio je djelimično uspješan, jer je postignut 
operativni cilj.<sup>331</sup> Gubici neprijatelja u Pakracu iznosili su 30 
poginulih i više ranjenih vojnika, a 12. slavonska brigada imala je 17 boraca 
izbačenih iz stroja, od čega 6 poginulih, 9 ranjenih i dva nestala borca. 
Zarobljeno je 20 legionara i domobrana. Zaplijenjene su 22 puške, 3 automata i 
4 hiljade metaka, i uništen je jedan tenk. Brigada je u toj borbi utrošila 
11500 metaka.<a style="mso-footnote-id:ftn1" href="#_ftn1" name="_ftnref1" title><sup><span style="mso-special-character:footnote">[1]</span></sup></a></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Pored osnovne ideje manevra da se 12. slavonska 
divizija odlijepi od neprijatelja, cilj napada na Pakrac bio je da se dođe do 
protutenkovskih topova. Prvi cilj je postignut, a drugi nije. Najžešću borbu 
u Pakracu vodio je 1. i 4. bataljon 12. slavonske brigade. Komanda 1. gorske 
divizije piše: »U Pakracu je zavladao strah i panika. Preduzete su mjere sa 
svih strana da se Pakracu pomogne. Stanje je jako teško i kritično koje još 
traje. U Pakracu se vode ulične borbe prsa u prsa, a borba je završena 2,. 
februara u 7.30 sati. Sve veze su u prekidu, sem sa radio-stanicama. Pakrac je 
teško napadnut, a naročito sa sjeverne strane i u centru grada. Već u 24 sata 
pala je pilana, a nešto kasnije i posada u pilani. Štab 1. gorske divizije 
pozivao je čitavu noć u pomoć njemačku Borbenu grupu »Šalterbrand« iz 
sastava njemačke 187. divizije, ali ova nije uopšte reagovala.<a style="mso-footnote-id:
ftn2" href="#_ftn2" name="_ftnref2" title><sup><span style="mso-special-character:
footnote">[2]</span></sup></a> Željeznička pruga Banova Jaruga-Pakrac-Daruvar 
je porušena, a vlak sa pojačanjima iz Kutine izbačen je sa tračnica. Uništena 
su dva vagona i lokomotiva. Na cesti kod s. Omanovca uništen je jedan tenk. Svi 
putevi koji vode u Pakrac na više mjesta su porušeni i postavljene zaprijeke. 
Po mišljenju Štaba 1. gorske divizije napad na Pakrac bio je do u tančine 
pripremljen.<a style="mso-footnote-id:ftn3" href="#_ftn3" name="_ftnref3" title><sup><span style="mso-special-character:
footnote">[3]</span></sup></a></span><span lang="HR" style="font-size:12.0pt"> </span><span lang="HR" style="font-size:12.0pt;
mso-fareast-language:HR">U toku povlačenja partizanskih snaga iz Pakraca, 
neprijateljeva avijacija žestoko je bombardovala 12. brigadu i sva sela istočno 
od Pakraca: Grahovljane, Gornju Šumetlicu, Branešce, Ožegovce, Bučje i 
Zabrdske Kričke. U toku bombardovanja avijacija je bacala letke u kojima su 
njemački okupator i ustaške vlasti pozivali borce da ne slušaju političke 
komesare koji su ih zaveli, već da se s oružjem odmah predaju prvoj njemačkoj 
ili domobranskoj jedinici. Leci su istovremeno služili i kao propusnica. Većina 
boraca pročitala je sadržinu letka, ali su poslije toga bili još odlučniji u 
svom opredjeljenju da se još žešće bore protiv njemačkog okupatora i domaćih 
slugu. Tokom marša ponovo su proradile takozvane agitprop-kolone koje su borce 
upoznavale sa najnovijim događajima, borbama u Bosanskoj krajini i rezultatima 
na savezničkim frontovima. Iako su bili premoreni i iscrpljeni od borbi, maršovanja 
i nespavanja, borci su s oduševljenjem pozdravili pobjedu Crvene armije kod 
Staljingrada. U prolazu kroz s. Grahovljane, Branešće, Ožegovce i Budiće u 
Bučkom kraju, borci brigade nailazili su na zastrašujuće i potresne prizore 
epidemije pjegavog tifusa. Sela su, praktički, opustjela i prestala da žive. 
Na golim zemljanim podovima, sa malo prostirke, ležala je brojna čeljad, žene, 
djeca i starci, bez njege, ljekova i hrane. Po dvorištima je lutala izgladnjela 
stoka, pa su čak i seoski psi ućutali, povijenih repova bezvoljno su se 
kretali po seoskim sokacima. To je bila slika sela iz kojih je, sve što je 
moglo pušku da nosi, otišlo u partizane. Prije epidemije, u tim selima bujao 
je život, a sada avetinjski izgledaju. To je bio rat i sudbina naroda koji se 
opredijelio za </span><span style="font-size:12.0pt;mso-ansi-language:EN-US">NOP.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">U selima Bučkog kraja: Cikotama, Prgomlju, Popovcima i 
Koturiću, gdje se smjestila 12. slavonska brigada, počeo je 3. februara 1943. 
da pada gust snijeg koji je poslije 24 sata napadao preko pola metra. Vrijeme do 
8. februara iskorišćeno je za sprovođenje naređenja Štaba 12. slavonske 
brigade i 12. divizije, u kome se zahtijevalo da se svi borci očiste od vaški, 
okupaju i dezinficiraju odjeću. Za neizvršenje tog zadatka, Štab 12. divizije 
predviđao je kaznu smrti s obzirom na to da je na području III operativne zone 
u to vrijeme registrovano preko 2000 oboljelih od pjegavog tifusa.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Krajem januara i početkom februara 1943. u Brigadi je 
bilo 1125 boraca, od toga 34 drugarice. Brojno stanje bataljona kretalo se u 
prosjeku od 255 do 280 boraca, a čete su u prosjeku imale oko 80 boraca. Od 
naoružanja: 56 puškomitraljeza, 4 teška mitraljeza, 822 puške, 21 automat, 
62 pištolja i 73 hiljade metaka. Bataljoni su bili naoružani sa 14, a čete se 
po 4 puškomitraljeza. Vatrena moć 12. slavonske brigade bila je solidna i 
znatno jača od ostalih brigada u sastavu 12. divizije, ali ipak municije za uništavanje 
neprijatelja nije nikada bilo dosta.</span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">No, krajem 1943. i početkom 1944. vatrena snaga 
brigade bila je udvostručena, jer je u svom naoružanju imala preko 80 puškomitraljeza 
i mitraljeza, a trećinu su sačinjavali njemački laki mitraljezi koje su borci 
popularno zvali »šarci«. U Štabu 12. slavonske brigade, poslije dva mjeseca, 
ponovo je došlo do kadrovskih promjena. Umjesto Vicka Antića Pepea, za 
komandanta Brigade postavljen je Josip Antolović Hrvat, do tada zamjenik 
komandanta Brigade. Umjesto Vlade Janjića Cape, za političkog komesara 
postavljen je Čedo Grbić Kedacija, do tada politički komesar 2. bataljona. 
Vicko Antić Pepe postavljen je za komandanta 3. operativne zone. Za zamjenika 
komandanta Brigade postavljen je Dako Puač, do tada komandant 4. bataljona, a 
za komandanta 4. bataljona postavljen je Stevo Došen.<a style="mso-footnote-id:
ftn4" href="#_ftn4" name="_ftnref4" title><sup><span style="mso-special-character:
footnote">[4]</span></sup></a> Za političkog komesara bataljona postavljen je 
Tomo Kostelac.<sup>336</sup></span><span lang="HR" style="font-size:12.0pt"><o:p>
</o:p>
</span></p>
<p class="Bodytext1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt;text-align:justify;line-height:
normal;background:transparent"><span lang="HR" style="font-size:12.0pt;
mso-fareast-language:HR">Na proplanku ispod Vranog kamena, komesar 12. slavonske 
brigade Vlado Janjič Capo, okupio je članove štabova bataljona i komandi četa 
da se poslije dva mjeseca zajedničke borbe oprosti s njima, i da im, 
istovremeno, predstavi novog političkog komesara i komandanta Brigade. Pod 
komandom Vicka Antića Pepea i Vlade Janjića Cape Brigada je postigla krupne 
vojne i političke uspjehe. Poslije kratkih i toplih riječi, koje su izmjenili 
bivši i novopostavljeni rukovodioci Brigada je preko Vranog kamena i ceste 
Daruvar-Miokovićevo, sa Papuka prešla u Bilo-goru. U bilogorskom selu Turčević 
Polje, Brigada se zadržala od 9. do 11. februara 1943. Gotovo sva sela na istočnim 
obroncima Bilogore bila su izložena teškom bombardiranju zbog prisustva 12. 
slavonske brigade i 12. slavonske divizije (Removac, Jesenaš, Đakovac i Turčević 
Polje). Teže bombardiranje, u kome je učestvovalo 15 bombardera, doživjela je 
Brigada 11. februara oko 15 sati kada se nalazila na otkrivenom prostoru u 
pokretu prema Virovitici. Iako su avioni letjeli nisko, sem nekoliko lakše 
ranjenih boraca, nije bilo većih žrtava jer su borci pokazali izuzetnu 
disciplinu i mirnoću. Poslije Gradiške i sjeverno od glavne željezničke 
pruge, to je bio već treći žestok napad neprijateljeve avijacije. Za vrijeme 
bombardiranja najviše su stradala sela u kojima je ranjeno i ubijeno više 
ljudi, žena i djece, i zapaljen veći broj kuća. Naročito teško 
bombardiranje u selu Removac i Jesenaš doživjela je 16. slavonska brigada. 
Prema kazivanju Jovice Prodanovića,<a style="mso-footnote-id:ftn5" href="#_ftn5" name="_ftnref5" title><sup><span style="mso-special-character:footnote">[5]</span></sup></a> 
bombardovanje jedinica 12. slavonske divizije trajalo je neprekidno još od 23. 
januara, ali brzina i preciznost kojom je izvršen napad na 12. diviziju u 
Bilo-gori ukazivala je da je neprijateljeva avijacija dobila tačne podatke o 
njenom kretanju. Podatke o tome dao je pobjegli domobranski oficir, koji je 
napustio 16. slavonsku brigadu i otišao u neprijatelj evo uporište Miokovićevo. 
Bjegunac je bio jedan iz grupe domobranskih oficira koje je 12. slavonska 
brigada zarobila 7. decembra 1942. u Podravskoj Slatini, 12. decembra 1942. i 
11. januara 1943. u Voćinu.</span><span lang="HR" style="font-size:12.0pt"><o:p>
</o:p>
</span></p>
<div style="mso-element:footnote-list">
  <br clear="all">
  <hr align="left" size="1" width="33%">
  <div style="mso-element:footnote" id="ftn1">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn1" href="#_ftnref1" name="_ftn1" title><i><span style="mso-special-character: footnote; mso-fareast-language: HR" lang="HR">[1]</span></i></a><i><span lang="HR" style="mso-fareast-language:HR"> 
    isto, </span><span lang="DE" style="mso-ansi-language:DE;mso-fareast-language:DE">f. 
    </span><span lang="HR" style="mso-fareast-language:HR">NDH, K-18, </span><span lang="DE" style="mso-ansi-language:DE;mso-fareast-language:DE">reg. 
    </span><span lang="HR" style="mso-fareast-language:HR">br. 1/1-30.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn2">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn2" href="#_ftnref2" name="_ftn2" title><span class="Footnote6pt13"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[2]</span></i></span></a><i><span lang="HR" style="mso-fareast-language:HR"> 
    Arhiv VII, </span><span lang="DE" style="mso-ansi-language:DE;mso-fareast-language:DE">f. 
    </span><span lang="HR" style="mso-fareast-language:HR">NDH, K-18, </span><span lang="DE" style="mso-ansi-language:DE;mso-fareast-language:DE">reg. 
    </span><span lang="HR" style="mso-fareast-language:HR">br. 1/1-30, 1/1-31.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn3">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn3" href="#_ftnref3" name="_ftn3" title><i><span style="mso-special-character: footnote; mso-fareast-language: HR" lang="HR">[3]</span></i></a><i><span lang="HR" style="mso-fareast-language:HR"> 
    isto. Zbog borbe koja je vođena na terenu južno od Pakraca, pripreme za 
    napad na Pakrac nisu vršene.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn4">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn4" href="#_ftnref4" name="_ftn4" title><span class="Footnote6pt12"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[4]</span></i></span></a><span class="Footnote6pt12"><i><span lang="HR" style="font-size:6.0pt;mso-bidi-font-size:
12.0pt;mso-fareast-language:HR"> u</span></i></span><i><span lang="HR" style="mso-fareast-language:HR"> 
    NOVJ od 1941. Bio je borac, komandir voda, komandir čete, komandant 
    bataljona i komandant Moslavačke NOU brigade. Poginuo je u oktobru 1944. 
    prilikom napada na Klošar kod Virovitice. Narodni heroj Jugoslavije.</span><span lang="HR"><o:p>
    </o:p>
    </span></i></p>
  </div>
  <div style="mso-element:footnote" id="ftn5">
    <p class="Footnote1" style="margin-top:0mm;margin-right:20.0mm;margin-bottom:
0mm;margin-left:20.0mm;margin-bottom:.0001pt"><a style="mso-footnote-id:ftn5" href="#_ftnref5" name="_ftn5" title><span class="Footnote6pt12"><i><span style="mso-special-character: footnote; font-size: 6.0pt; mso-bidi-font-size: 12.0pt; mso-fareast-language: HR" lang="HR">[5]</span></i></span></a><i><span lang="HR" style="mso-fareast-language:HR"> 
    u NOVJ od 1942. Bio je borac, komandir voda, politički delegat voda i 
    politički komesar bataljona. Umro u junu 1985. u Pakracu.</span><span lang="HR"><o:p>
    </o:p>
    </span></i></p>
  </div>
</div>
<p>
<br>
<CENTER><TABLE border="1"><TR><TD><a href="46.htm"><b>Sadr&#382;aj</b></a></TD>
<TD><a href="46_41.htm"><b>Prethodni dokument</b></a></TD>
<TD><a href="46_43.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>

