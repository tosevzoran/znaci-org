<html>
<head>
<meta http-equiv="Content-Type" content="text/html; charset=utf-8">

<title>PRVA PROLETERSKA BRIGADA - SE&#262;ANJA BORACA: KNJIGA II</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>PRVA PROLETERSKA BRIGADA - SE&#262;ANJA BORACA: KNJIGA II</b><br> 

<CENTER><TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_165.htm"><b>Prethodni dokument</b></a></TD>
<TD><a href="27_167.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p class="Bodytext2" align="center" style="margin-top:0mm;margin-right:0mm;
margin-bottom:0mm;margin-left:62.0pt;margin-bottom:.0001pt;text-align:center;
line-height:normal;mso-pagination:widow-orphan lines-together;page-break-after:
avoid;background:transparent"><a name="bookmark158"><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext24">BORBENA 
OBUKA ILI BORB</span></a><span lang="SR-CYR" style="font-family:&quot;Times New Roman&quot;;mso-fareast-language:SR-CYR" class="Bodytext24">A</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-size:29.5pt;font-family:&quot;Times New Roman&quot;;mso-fareast-language:
SR-CYR" class="BodytextSpacing2pt6">&nbsp;<o:p>
</o:p>
</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;line-height:normal;
background:transparent"><span lang="SR-CYR" style="font-family:&quot;Times New Roman&quot;;
mso-fareast-language:SR-CYR">Nakon razbijanja neprijatelja na Fruškoj gori, 
oelobođenja Šida i Tovarnika, brigada je bila povučena na odmor u selo Adaševce. 
Ovaj odmor je iskorišćen za sređivanje i popunu jedinica ljudstvom i ratnom 
opremom.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Peti šumadijski 
bataljon, koji je u ranijim borbama stradao, ponovo je bio formiran u oslobođenom 
Beogradu, i to pretežno od mladića iz Beograda i Šumadije, a na odmoru u Adaševcima 
dobio je još jedan deo popune iz unutrašnjosti Srbije. Kako su njegov sastav u 
celini sačinjavali mladi borci koji do tada nisu učestvovali u borbama, niti 
su služili bilo kakvu vojsku, to se nametnula potreba njihovog borbenog obučavanja.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Od štaba brigade 
dobili smo plan obuke. U to vreme bataljon je imao 570 boraca i rukovodilaca. 
Obuka je izvođena na sremskoj ravnici između sela Adaševaca i Ilinaca. Težište 
obuke bilo je na borbenim radnjama, i to: rukovanje oružjem uopšte, raščlanjivanje 
borbenog poretka, prebacivanje i ukopavanje, jurišanje i bacanje ručnih bombi. 
Ova obuka je bila toliko prilagođena stvarnoj situaciji i ratnim uslovima da bi 
čovek sa strane teško mogao razlikovati da li je to obuka ili stvarna borba. 
Borci su se prebacivali uz podršku puščane, mitraljeske, pa i minobacačke 
vatre s bojevom municijom. Iako je borbena obuka izvođena neprekidno sedam 
dana, nismo imali ni jednog ranjenog druga, niti je povređen bilo ko od meštana 
iz okolnih sela.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:27.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Jednog januarskog dana 
1945. godine, dok je bataljon bio pod celokupnom ratnom opremom na obuci, 
severnije od Adaševaca i sela Vašice, u štab bataljona je došao</span><span lang="SR-CYR"> 
</span><span lang="SR-CYR" style="font-family:&quot;Times New Roman&quot;;mso-fareast-language:SR-CYR">zamenik 
komandanta brigade i ukratko upoznao štab s novonastalom situacijom na položaju 
kod 21. srpske divizije na reci Bosutu u rejonu sela Nijemaca. Zbog naglog zahlađenja, 
Bosut se zaledio i tu priliku je neprijatelj iskoristio. Prešao je preko zaleđene 
reke i iznenadio naše jedinice na položaju. Ovladao je selom Nijemcima i 
nadirao u pravcu Šida.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Tada 
je komandant bataljona, Drago Stupar, pozvao komandire četa, ukratko ih upoznao 
sa situacijom i naredio da bataljon u raščlanjenom stroju, podilaženjem u 
pravcu sela Nijemaca, susretne neprijatelja iz pokreta, razbije ga i ovlada 
delom izgubljenih položaja jedinica 21. srpske divizije.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Komandiri 
i štab bataljona odmah su pristupili izvršavanju zadatka. Sada im to nije 
predstavljalo nikakvu teškoću. Čitavih sedam dana, u toku izvođenja obuke, 
izdavani su slični zadaci. Svakoj borbenoj radnji prethodila je kratka 
pretpostavka: neprijatelj je u toku noći ovladao tim i tim objektom, naš 
bataljon ima taj i taj zadatak.</span></p>
<p class="Bodytext1" style="margin:0mm;margin-bottom:.0001pt;text-align:justify;
text-indent:27.0pt;line-height:normal;background:transparent"><span lang="SR-CYR" style="font-family:&quot;Times New Roman&quot;;mso-fareast-language:SR-CYR">Tako 
je bilo i ovoga puta — kao i za vreme izvođenja obuke. Bataljon je krenuo raščlanjenim 
poretkom, povremeno se razvijao za borbu, pa opet svijao u četne kolone, i tako 
se približavamo selu Nijemcima. Nešto istočnije od sela bataljon se susreo s 
neprijateljem, koji je takođe kretao u pravcu Šida i Adaševaca. Komanda je 
pala. Otvorena je paljba. Bataljon se iz pokreta razvio za borbu ne zauetavljajući 
se i, nakon kraće uraganske vatre, Nemci su počeli da se povlače. Ali naš 
bataljon nije zastajao. Jurišao je za njima pravo u selo. Isterao je Nemce iz 
sela i susreo se s njihovim tenkovima. Tada je stupio u dejstvo vod 
protivoklopnih topova i vod protivoklopnih pušaka. Oštećen je prvi nemački 
tenk, a zatim i drugi. Ostali su se počeli povlačiti. Nakon dvočasovne žestoke 
borbe bataljon je izbio na položaje koje su ranije držale jedinice 21. srpske 
divizije, nanevši neprijatelju velike gubitke u ljudstvu i materijalu. Naši 
gubici su bili tri mrtva i šest ranjenih drugova. Vraćena je celokupna oprema 
koju su Nemci iznenadnim upadom u selo bili zaplenili, Tada su se u selu, iz 
pojedinih staja, pojavili ranjenici i nekoliko bolničarki. Bili su iznenađeni 
upadom Nemaca u selo, te su se posakrivali i čekali sudbinu.</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">Koliko je obuka bila 
ostavila utisak na mlade borce, vidi se iz ovog pomalo anegdotičnog slučaja. U 
jednom trenutku prišao je komandantu bataljona kurir, jedan od omladinaca rodom 
iz Crne Trave, i svojim provincijskim naglaskom zapitao:</span></p>
<p class="Bodytext1" style="margin-top:0mm;margin-right:1.0pt;margin-bottom:0mm;
margin-left:1.0pt;margin-bottom:.0001pt;text-align:justify;text-indent:26.0pt;
line-height:normal;background:transparent"><span lang="SR-CYR" style="font-family:
&quot;Times New Roman&quot;;mso-fareast-language:SR-CYR">— Druže komandante, 
objasni ti nama da li je ovo bila borbena obuka ili, zapravo, borba. Ja vidim 
mrtva čoveka.</span></p>
<p class="MsoNormal" align="right" style="text-align:right"><span style="font-size:9.0pt;mso-fareast-language:SR-CYR" class="Bodytext3">Savo 
PUZIĆ</span><span lang="SR-CYR" style="mso-ansi-language:SR-CYR"><o:p>
</o:p>
</span><br>
<CENTER></p>
<TABLE border="1"><TR><TD><a href="27.htm"><b>Sadr&#382;aj</b></a></TD>
<TD><a href="27_165.htm"><b>Prethodni dokument</b></a></TD>
<TD><a href="27_167.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
