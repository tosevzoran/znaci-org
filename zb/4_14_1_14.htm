<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_13.htm"><b>Prethodni dokument</b></a></TD><TD><a href="4_14_1_15.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center">&nbsp;</p>
<p align="center"><strong>BR. 14</strong></p>
<p align="center"><strong>NAREĐENJE KOMANDANTA POŽEŠKOG ČETNIČKOG ODREDA OD 1. NOVEMBRA 1941.
  ZAMENIKU KOMANDANTA RIBAŠEVINSKOG ČETNIČKOG ODREDA ZA RAZORUŽA-VANJE I
  HAPŠENJE PARTIZANA U REJONU KARANA<sup>1</sup></strong></p>
<p>PORUČNIKU FILIPOVIĆU<sup>2</sup></p>
<p>Karan</p>
<p>Po svaku cenu razoružati partizane, pritvoriti ih a sa oduzetim oružjem naoružati naše ljude.</p>
<p>Naredniku Dragačevcu<sup>3</sup> u Dobro Dolu<sup>4</sup> naređen je isti ovakav postupak.<sup>5</sup></p>
<p>Iz Požege stupiće u dejstvo u podne 120 naoružanih ljudi koji će
  dejstvovati pravcem: Sredina s. Tvrdići &#8212; Straževica &#8212; s. Ponikvica &#8212;
  s. Kamenica.<sup>6</sup></p>
<p>Ako kapetan Novaković nije u Ribaševini uzmite komandu i nad njegovim ljudima [i] izvršite dobiveni zadatak.</p>
<p>Prema dosad prikupljenim podatcima partizani svuda napuštaju
  položaje i namerni su da svoju odluku sprovedu u delo. Ovo slobodno
  reći ljudima. Moramo ih po svaku cenu sprečiti u ovome.</p>
<p>Po završenom zadatku ostati na mestu gde se zateknete. Iz pravca
  Kosjerića obezbediti se a ostatak snage orijentisati ka Užicu držeći
  pogodne tačke za dalji rad i sprečavanje dolaska pojačanja. Ovu
  komandu<sup>7</sup> najhitnije izvestiti o izvršenom zadatku, jačini odreda,
  naoružanju i mesto gde se nalazite.</p>
<p align="center">1 nov. 1941</p>
<p align="center">Požega</p>
<p align="center">Komandant</p>
<p align="center"> kapetan II klase<sup>8</sup></p>
<br>
<b class=medtxt><p><sup>1</sup> Prepis originala (pisan na mašini, latinicom) u Arhivu VII, Ča, k. 50, reg. br. 2/1 (S-V-5626).</p>
<p><sup>2</sup> Stojko, tada komandant bataljona i zamenik komandanta
  Ri-baševinskog četničkog odreda. On je 31. oktobra 1941. bio zarobljen
  u borbi između četnika i partizana u rejonu s. Trnave. Toga dana su
  delovi tog četničkog odreda napali jednu četu Dragačevskog bataljona
  Čačanskog NOPO i primorali je na povlačenje. Sutradan su Dragačevski
  bataljon i delovi Užičkog NOPO izvršili protivnapad i razbili
  Ribaše-vinski četnički odred Međutim, Filipović je pre zarobljavanja
  dobio naređenje za napad na partizane, o čemu je 5. novembra 1941, na
  saslušanju pred partizanskim vojnim vlastima u Užicu, izjavio da mu je
  kapetan I klase Miloš Novaković (komandant Ribaševinskog četničkog
  odreda) 31. oktobra usmeno saopštio &#187;da je potrebno razoružati sve
  partizane koji prolaze kroz Karan&#171; (Arhiv VII, Ča, k. 30, reg. br. 3/2,
  k. 246, reg. br. 30/4).</p>
<p><sup>3</sup> i <sup>5</sup> Božidar, komandir četničke Dobrodolske čete (vidi dok. br. 15).</p>
<p><sup>4</sup> Sada: Lunovo Selo.</p>
<p><sup>6</sup> Vidi naređenje poručniku Milanu Tankosiću da dejstvuje tim pravcem
  sa zadatkom: &#187;opkoliti partizane, razoružati ih i pod stražom sprovesti
  u Požegu&#171;, a &#187;po prijemu na znanje uništiti naređenje&#171; (Arhiv VII, Ča,
  k. 50, reg. br. 22/2).</p>
<p><sup>7</sup> Odnosi se na Štab Požeškog četničkog odreda.</p>
<p><sup>8</sup> Vučko Ignjatović, tada komandant Požeškog četničkog odreda.
  Po odlasku D. Mihailovića iz Srbije, sa odredom se legalizovao ušavši u
  sastav Nedićeve grupe Užičko-požeških oružanih odreda. Ubijen je u
  međusobnom obračunu sa poručnikom Radojkom Đurićem.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_13.htm"><b>Prethodni dokument</b></a></TD><TD><a href="4_14_1_15.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>