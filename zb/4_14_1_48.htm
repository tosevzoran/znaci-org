<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_47.htm"><b>Prethodni dokument</b></a></TD><TD><a href="4_14_1_49.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 48</strong></p>
<p align="center"><strong>NAREDBA KOMANDANTA BOSANSKIH ČETNIČKIH ODREDA OD 22. JANUARA 1942.
  SRPSKOM STANOVNIŠTVU ISTOČNE BOSNE DA SARAĐUJE SA NEMACKIM JEDINICAMA U
  AKCIJI PROTIV PARTIZANA<sup>1</sup></strong></p>
<p align="center">NAREDBA BR.1</P>
<p align="center">GORSKI ŠTAB BOSANSKIH   ČETNIČKIH   ODREDA 22. januara 1942 negde u Bosni </p>
<p align="center">SRPSKOM NARODU U BOSNI.</p>
<p>Nečuveni zločini Hrvata i ustaša izazvali su naš narod da se digne na ustanak, kako bi sprečio svoje sopstveno istrebljenje.<sup>2</sup></p>
<p>Pet meseci naše svete borbe bilo je dovoljno da pokaže svima koliko
  su naši razlozi opravdani i koliko smo umeli da cenimo krvavo
  izvojevanu slobodu.</p>
<p>Danas tu slobodu hoće ponovo da nam oduzmu Hrvati i ustaše i da
  nastave sa našim istrebljenjem. Uspeli su da nam dovedu nemačku
  vojsku,<sup>3</sup> verujući da će se i ona saglasiti sa njihovim zverstvima.</p>
<p>Do ovoga trenutka vi ste videli da Nemci mirno prolaze po svome
  poslu našim drumovima i da naš nesrećni i napaćeni narod ne diraju. Ako
  je to istina, to će služiti na čast nemačkom oružju.</p>
<p>Ali opasnost još nije prošla. Nju mogu izazvati neobavešteni
  pojedinci pripucavanjem na nemačke vojnike, što se ni u kom slučaju ne
  bi smelo dogoditi, jer je moje naređenje u tom pogledu potpuno jasno:
  treba ih pustiti da prođu kroz Bosnu.<sup>4</sup></p>
<p>Druga i mnogo veća opasnost nam preti od dolaska naših zakletih
  neprijatelja, ustaša i Hrvata, ne dajte im da se prikupe i organizuju.
  Udrite ih gde god se pojave. Ne dajte im da u našim srpskim selima i
  planinama postavljaju svoju vlast. U tome ih naročito ometajte na
  svakom koraku. Ako ne dejstvujete kao organizovane jedinice, dejstvujte
  samostalno, okupljeni u manje grupe, pod vodstvom najboljih između vas.
  Čuvajte svoje domove, decu i žene.</p>
<p>Naši neprijatelji, među kojima i komunisti, koji su nam poslednjih
  dana pobili mnoge naše drugove, šire lažne vesti i stvaraju zabunu. Ne
  verujte im, nego takve propagatore prijavljujte svojim staresinama ili
  ih sami uništavajte.</p>
<p>Sve što se događa, to vam je opomena da ubuduće svi budete
  pametniji, složniji i organizovaniji i da izvršavate naređenja svojih
  starešina. Ne borimo se za blago i imanje, nego za bolji život i čast i
  obraz srpskog naroda.</p>
<p>Ja sam među vama. Uskoro ćete primite ostala moja naređenja.</p>
<p align="center">Komandant, major</p>
<p align="center"> <strong>Jezd. S. Dangić</strong></p>
<p align="center">M.P<sup>.5</sup></p>
<br>
<b class=medtxt><p><sup>1</sup> Original (pisan na mašini,  ćirilicom, umnožen na šapirografu) u Arhivu VII ,Ča, k. 222, reg. br. 2/5.</p>
<p><sup>2</sup> Vidi dok. br. 1, nap. 3 i dok. br. 6, nap. 4). </p>
<p><sup>3</sup> Vidi dok. br. 38, nap. 3.</p>
<p><sup>4</sup> Vidi dok. br. 42 i 56.</p>
<p><sup>5</sup> Okrugli pečat: &#187;Gorski štab Bosanskih četničkih odreda&#171;.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_47.htm"><b>Prethodni dokument</b></a></TD><TD><a href="4_14_1_49.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>