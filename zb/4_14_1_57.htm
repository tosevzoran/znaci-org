<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_56.htm"><b>Prethodni dokument</b></a></TD><TD><a href="4_14_1_58.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 57</strong></p>
<p align="center"><strong>IZVEŠTAJ KOMANDANTA OPERATIVNIH JEDINICA ISTOČNE BOSNE I HERCEGOVINE
  OD 10. FEBRUARA 1942. DRAŽI MIHAILOVIĆU O SPORAZUMU O SARADNJI SA
  ITALIJANSKIM OKUPATOROM<sup>1</sup></strong></p>
<p align="center">KOMANDANT OPERATIVNIH JEDINICA ISTOČNE BOSNE I HERCEGOVINE </p>
<p align="center">O. broj. službeno 10 febr. 1942. &#8212; BRATAČ</p>
<p align="center">GOSPODINU MINISTRU VOJSKE I MORNARICE.<sup>2</sup></p>
<p>U subotu 7-og. ov. mj. sastao sam se u svojstvu zastupnika
  komandanta bosansko-hercegovačkih četničkih odreda majora Dangića,<sup>3</sup>
  koji nije mogao doći na sastanak sa italijanskim komandantom Nevesinja i sa obaveštajnim oficirom njihove divizijske komande u Mostaru.<sup>4</sup></p>
<p>Cilj i rezultat pregovora vidi se iz priloženog obaveštenja br. 6.<sup>5</sup>
  Tom prilikom sam imao sastanak sa Dobrosavom Jevđevićem, koji živi u
  Splitu i nedavno je putovao po sjevernoj Italiji. Tražio sam od njega
  da ide među svoje birače iz ranijeg političkog života oko Prače i
  Rogatice, pa je obećao da će ići samo moli da se preko radio Londona
  radi olakšanja njegove misije saopšti našem stanovništvu otprilike
  sledeće: &#187;Vijesti iz otadžbine: Dobroslav Jevđević naš poznati
  nacionalni radnik upućen je od strane ministra vojske i mornarice
  Đenerala Draže Mihajlovića da među srpskim stanovništvom Istočne Bosne
  radi na pojačanju srpske sloge toliko potrebne našem napaćenom narodu.
  Želimo mu puno uspjeha.&#171;</p>
<p>Takođe ugledni član zemljoradničke stranke četnički vojvoda brat
  Petar Samardžić želio bi da zemljoradnički šef i ministar pravde Milan
  Gavrilović kaže preko radia otprilike ovo: &#187;Braćo Srbi složite se i
  izvršujte naređenja naše vrhovne komande koja vodi operacije u skladu
  sa svim operacijama Saveznika. S tim se slaže i bratska Rusija.
  Naređenja Vrhovne komande doći će vam preko Draže Mihajlovića i oficira
  koje je on poslao u sve srpske zemlje i u druge jugoslovenske krajeve.
  Budite strpljivi. Rad ide svojim tokom. Mi ćemo pobjediti. A poslije
  pobjede doći će na red politika i narod će slobodno reći što želi pa će
  biti po demokratskim načelima onako kako želi većina naroda. To vam
  svečano obećavamo u ime kraljevske vlade&#171;. Uopšte da doktor Milan
  Gavrilović govori preko radia češće, jer ga srpski narod želi da čuje s
  obzirom da je do skoro bio u Moskvi.<sup>6</sup></p>
<p>Saznao sam iz pouzdanih izvora sledeće:</p>
<p>1) Da Italijani spremaju armiju od 500.000 za proljetnu operaciju
  preko južne Francuske u Španiju i dalje preko Gibraltara. Ova armija
  prikuplja se na prostoru Bolonja, Milano,Parma. Osim toga dvije nove divizije bornih kola pripremljene su u Firenci (provincija Parme). Dobar cilj za vazduhoplovstvo.</p>
<p>2) Da je naša podmornica Nebojša potopila prije deset dana pred Splitom italijanski teretni brod od 7.000 tona.</p>
<p>3) Da je grof Čano prilikom svoga poslednjeg boravka u Pešti
  potpisao tajni ugovor o personalnoj Uniji Mađarske i Italije pod
  kraljem Viktorom Emanuelom. Po ugovoru Hrvatska bi potpala pod
  Mađarskom.</p>
<p>S molbom na nadležnost.</p>
<p align="center">Komandant&#8212;major </p>
<p align="center"><strong>Todorović</strong></p>
<b class=medtxt><p><sup>1</sup> Izveštaj citiran u letku Operativnog štaba NOPO za
  Hercegovinu od 23. februara 1942 (Arhiv VII, A NOR, k. 1708, reg. br.
  9/1&#8212;3) na osnovu originala nađenog u zaplenjenoj četničkoj arhivi
  prilikom napada partizanskih jedinica na štab B. Todorovića 19/20.
  februara 1942 (Kifino Selo, Nevesinje).</p>
<p><sup>2</sup> Odnosi se na Dražu Mihailovića.</p>
<p><sup>3</sup> Dangić je tada u Beogradu pregovarao sa nemačkim
  opunomoćenim komandantom u Srbiji o saradnji četnika i nemačkih
  okupacionih trupa u borbi protiv NOP-a u istočnoj Bosni (vidi dok. br.
  56, nap. 5 i 7).</p>
<p><sup>4</sup> U Mostaru se tada nalazila Komanda italijanske alpinske
  divizije &#187;Taurinenze&#171; &#8212; Taurinense (Zborrik NOR-a, tom XIII, kni. 2,
  dok. br. 18). Sastanak je održan na poljoprivrednom imanju u blizini
  Nevesinja. Sa četničke strane prisustvovali su: B Todorović, D.
  Jevđević. M. Pet-ković, kapetan D. Salatić, P. Samardžić i nekoliko
  lokalnih četničkih vođa (Arhiv VII, A NOR, k. 1708, reg. br. 23/4).</p>
<p><sup>5</sup> Vidi dok. br. 53.</p>
<p><sup>6</sup> Dr Milan Gavrilović je pre aprilskog rata bio poslanik
  Kraljevine Jugoslavije u SSSR-u. Status zvaničnog jugoslovenskog
  predstavnika prestao mu je 8. maja 1941, kada ga je sovjetska vlada
  proglasila običnim građaninom. Krajem jula je imenovan za otpravnika
  poslova jugoslovenske izbegličke vlade u Moskvi. Po dolasku u London
  (januara 1942) imenovan je za ministra pravde u vladi prof. Slobodana
  Jovanovića.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_56.htm"><b>Prethodni dokument</b></a></TD><TD><a href="4_14_1_58.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>