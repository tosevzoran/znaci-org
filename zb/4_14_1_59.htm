<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_58.htm"><b>Prethodni dokument</b></a></TD><TD><a href="4_14_1_60.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 59</strong></p>
<p align="center"><strong>UPUTSTVO BR. 5 DRAŽE MIHAILOVIĆA OD 14. FEBRUARA 1942. O ORGANIZACIJI I ZADACIMA VOJNIH JEDINICA<sup>1</sup></strong></p>
<p align="center">Lično strogo poverljivo. </p>
<p align="center">UPUTSTVO Broj 5.</p>
<p>Izvršenom proverom na terenu, uverio sam se da nije svugde
  sprovedena organizacija u duhu datih upustava i naređenja.<sup>2</sup> Najveća se
  pažnja obraća na treće (operativne) čete, dok su takoreći prve i druge
  čete potpuno zanemarene. Ovo je pogrešno, jer uspeh trećih četa ovisi
  od rada prvih i drugih.</p>
<p>Tako isto nisu svugde određeni sreski komandanti,<sup>3</sup> nisu određene
  četovođe prvih i drugih četa niti su tačno predviđene uloge i zadatak.</p>
<p>S obzirom na momentalnu situaciju, organizacija i podela uloga mora
  biti izvršena do detalja, te da se izbegne nespremnost i svako
  iznenađenje koje može imati loših posledica.</p>
<p>Da bi se izbeglo svako ponovno objašnjenje, a organizacija izvela u potpunosti,</p>
<p align="center">NAREĐUJEM:</p>
<p align="center"> I &#8212; Formiranje pojedinih jedinica:</p>
<p>1) U svakom selu imaju se odmah formirati tri čete i to: prva, druga i treća četa,</p>
<p>2) Prve čete popuniti sa ljudstvom od četrdeset do pedeset
  godina, druge od 30&#8212;40 god. starosti a treće čete od 20&#8212; 30 god.
  starosti. Dobrovoljca za treće čete mogu se primati bez obzira na
  godine starosti.</p>
<p>3) Prve čete imaju zadatak zaštite svoga sela &#8212; opština od
  opasnosti i za održavanje reda. Druge čete vrše rušenja, prave prepreke
  na putevima i brane da se navedena mesta oprave. Treće čete ulaze u
  sastav operativnih jedinica i odlaze prema dobivenom zadatku.</p>
<p>4) Raspoloživo oružje u načelu podeliti tako, da polovina
  služi za naoružanje prvih i drugih četa, a druga polovina za naoružanje
  trećih četa. Automatska oružja starijih tipova do-deljivati drugim
  četama.</p>
<p>5) Treće čete (dve&#8212;četiri) formiraju bataljon,<sup>4</sup> a dva do pet
  bataljona formiraju brigadu.<sup>5</sup> Čim broj bataljona pređe pet, formiraju
  se dve brigade.</p>
<p>6) Za operativnu jedinicu (brigadu&#8212;odred) odmah formirati
  štabnu četu u čiji sastav ima da uđu telefonisti, kuriri,
  radiotelegrafisti, i ordonansi.</p>
<p>7) U svakom bataljonu formirati odeljenje za vezu u čiji sastav ulaze: telefonisti, kuriri i ordonansi.</p>
<p>8) Za svaki bataljon formirati laku komoru-kolsku, u čijem
  sastavu treba da imaju brdske kuhinje ili kazan. U koliko se bude
  raspolagalo sa automobilima iste upotrebiti za brigadu u sastavu štabne
  čete.</p>
<p>9) U svakoj brigadi formirati propagandno obaveštajni odsek, u
  svakom bataljonu propagandno-obaveštajnu sekciju. Svaki odsek, odnosno
  sekcija treba da ima prijemni radio aparat, u koliko im se ne dodeli
  primo-predajna stanica.</p>
<p align="center">II. &#8212; Podela uloga i zadataka:</p>
<p>1) Odmah izvršiti izbor i odrediti sreske komandante. Pri izboru obratiti pažnju na umešnost i hrabrost dotičnih lica.</p>
<p>2) Pod sreskim komandantom stoje sve prve i druge čete.</p>
<p>3) Prve čete služe za odbranu svojih sela. Pri izvršenju ovoga
  zadatka, polovina ljudstva ima biti stalno na položaju (brdima koja
  brane sela) a druga polovina' na odmoru u selu. U slučaju opasnosti na
  položaju se pale vatre na koji znak i druga polovina iz sela izlazi na
  položaj.<sup>6</sup></p>
<p>Četovođa prve čete je ujedno i komandant mesta dotičnog sela odnosno
  opštine, te prema tome i najstariji od sve trojice četovođa. Zbog toga
  obratiti pažnju na izbor istoga, da je od najuglednijih ljudi u selu.
  Sva naređenja imaju se slati isključivo preko četovođe ove čete.</p>
<p>4) Druge čete imaju zadatak da naprave što više prepreka na
  svima putevima i železničkim prugama u svome reonu i da ova mesta brane
  vatrom da se ne može izvršiti opravka.<sup>7</sup> Prepreke se imaju praviti: nabacivanjem velikog kamenja na većoj
  dužini puta, kopanjem rovova preko celog puta dužine pet metara a
  dubine tri metra, obaranjem velikog drveća, rasšrafljivanjem i
  odnošenjem šina železničke pruge i kidanjem telefonskih linija.
  Prepreke raditi na onim mestima, koja se ne mogu lako obići. Izbor
  mesta izrade prepreka izvršiće još sada sreski komandanti i sa istima
  upoznati četovođe drugih četa. Za izradu prepreka u danom momentu
  mobilisati svo okolno stanovništvo. Imati u vidu, prepreka ako nije
  branjena vatrom nema nikakvog značenja.</p>
<p>5) Sreski komandant ima se nalaziti u mestu gde mu je najjača druga
  četa. Prema situaciji i potrebi ima pravo da vrši koncentraciju
  (prikupljanje) drugih četa.</p>
<p>Na veća mesta&#8212;gradove obratiti naročitu pažnju i u istima držati posadu dovoljne jačine.</p>
<p align="center">III &#8212; Ostale odredbe:</p>
<p>1) Kompromitovane sreske načelnike i opštinske uprave u danom
  momentu odmah smeniti. Za ovo još sada izvršiti izbor pogodnih lica,
  ali ništa ne saopštavato im. Izbor će izvršiti komandant brigade u
  zajednici sa sreskim komandantom.</p>
<p>2) Naoružane odrede koji sada ne pripadaju nama, bušiti i
  pridobijati za sebe. U danom momentu ako priđu nama dobrovoljno, ulaze
  u sastav brigade, u protivnom razoružati ih, oružje podeliti prema
  potrebi, a njihovo ljudstvo predati sres-kome komandantu.</p>
<p>3) Predvideti zborište pojedinih bataljona i način održavanja veze.</p>
<p>4) Propagandni odsek sekcije, odmah će, u koliko to do sada
  nisu, pristupiti izdavanju radio dnevnika &#187;Vidovdan&#171; i izdavati ga samo
  četovođama koji će dalje usmeno saopšta-vati pouzdanim licima.</p>
<p>5)U većim gradovima organizaciju sprovesti po sistemu Kopči
  (jedan nađe dvojicu, od njih svaki sledeći dvojicu i t.d., ali -samo se
  trojke poznaju). U sistemu kopče ima se sprovesti: buđenje nacionalne
  ideje za uspostavljanje nove Jugoslavije, onemogućavanje komunista i
  fašista, preziranjem narodnih izdajnika (Nedića, Ljotića, Koste
  Pećanca) i njihovih sluga. Preziranjem i izbacivanjem iz društva svih
  onih koji služe neprijatelju. Propaganda putem narodnih pesama i
  pripovedaka.</p>
<p>6)Ceo posao na organizaciji po ovome upustvu ima se završite
  odmah, o čemu podneti pismeni &#8212; šifrovan izveštaj najdalje do........<sup>8</sup>
  1942 godine &#8212;</p>
<p>7) Po uzimanju potrebnih podataka, ovo upustvo uništiti spaljivanjem.</p>
<p>14 februara 1942 god.    komandant jugoslovenske vojske</p>
<p>POLOŽAJ</p>
<p align="center">KOMANDANT JUGOSLOVENSKE VOJSKE I MINISTAR   VOJSKE   I   MORNARICE</p>
<p align="center">divizijska đeneral, </p>
<p align="center"> Draža Mihailović, s.r.</p>
<p align="center">M.P.</p>
<p align="center">Da je prepis veran originalu, tvrdi i overava:</p>
<p align="center">M.P.<sup>9</sup></p>
<p align="center">Komandant &#8212; poručnik</p>
<p align="center"><strong> Jovan B. Jelovac</strong></p>
<b class=medtxt><p><sup>1</sup> Prep.s originala (pisan na mašini, ćirilicom) u Arhivu VII, Ča, k. 141, reg. br  4/6 (CG-V-1586/l).</p>
<p><sup>2</sup> D. Mihailović je 1941. izdao više uputstava i naređenja za
  formiranje vojnih jedinica (vidi dok br. 2 i 4 i Arhiv VII, Ca, k. 164,
  reg. br. 21/5).</p>
<p><sup>3</sup> O zadacima sreskih komandanata, vidi Arhiv VII, Ča, k. 79, reg br. 6/5.</p>
<p><sup>4</sup> i <sup>5</sup> O formiranju bataljona i brigada, vidi dok. br. 68.
  Detaljnija uputstva i naređenja o formiranju vojnih jedinica četnički
  pokret DM je izdao u drugoj polovini 1942, pošto je sa okupatorima i
  kvislinzima zaključio sporazum o saradnji u borbi protiv NOP-a (vidi
  dok. br. 68).</p>
<p><sup>6</sup> i <sup>7</sup> Prve i druge čete nisu nikada formirane, one su postojale samo u mobilizacijskim spiskovima.</p>
<p><sup>8</sup> Tačke u originalu.</p>
<p><sup>9</sup> Okrugli pečat: &#187;Komanda jugoslovenske vojske u otadžbini &#8212; Gorski štab br. 32&#171; (Štab Pljevaljske četničke brigade).</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_58.htm"><b>Prethodni dokument</b></a></TD><TD><a href="4_14_1_60.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>