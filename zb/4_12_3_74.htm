<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 2</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 2</b><br> 

<CENTER><TABLE border="1"><TR><TD><a href="4_12_2.htm"><b>Sadr&#382;aj</b></a></TD>
<TD><a href="4_12_3_73.htm"><b>Prethodni dokument</b></a></TD>
<TD><a href="4_12_3_75.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BELEŠKE SA SAVETOVANJA PRI 1. BRDSKOJ DIVIZIJE OD 21. 
MAJA 1943. O ZAJEDNIČKIM DEJSTVIMA NEMAČKO-ČETNIČKIH SNAGA PROTIV JEDINICA 
NOVJ U REJONU KOLAŠINA[1]</strong></p>
<p>21. 5. 1943.</p>
<p>Beleške sa savetovanja, za korpus</p>
<p>Crnogorska milicija ...[2]</p>
<p>1) Pitanje četnika. Na sektoru 98. brdskog lovačkog puka bile su, ne 
uzimajući u obzir Kolašin, angažovane u planini jake četničke jedinice. One 
su izdržale jak udar komunista na Kolašin i povukle su se prema istoku pod 
borbom, usled nadmoćnog pritiska. One su bile prihvaćene od nemačkih četa 
koje su od Kolašina prodrle u planinu, te su silom prilika, zbog vrlo 
napregnute situacije i zbog nedostatka naših snaga, bile angažovane kao 
osiguravajući zastor i u međuprostoru nemačkih jedinica.[3]</p>
<p>Bilo je to rešenje koje je nametnula nužda i samo takvom rešenju možemo 
zahvaliti što smo uspeli da u teškim borbama zauzmemo i očistimo visove 
zapadno od Kolašina, visove na kojima se nalazilo 2000—3000 komunista[4] (naše 
snage su iznosile prvo samo 2, a kasnije 3 lovačke čete).</p>
<p>Borbe na ovom sektoru sada su u tolikoj meri završene da mi ovaj teren čvrsto 
držimo u svojim rukama. Sada se divizija nalazi praktično u situaciji da ove 
četnike koji su, boreći se zajedno sa nemačkim trupama, pretrpeli jake 
gubitke (za 3 dana 60 mrtvih) i koji su se pokazali verni i pouzdani, šalje u 
zarobljeništvo.</p>
<p>98. puk je imao u svakoj četničkoj jedinici po jednog nemačkog narednika 
kao taktičkog starešinu, a podnarednike kao komandire odeljenja i četničke 
saborce. Četničke jedinice drži njihov vođa čvrsto u rukama, a taj vođa je 
bivši crnogorski oficir, koji je u svoje vreme bio zadržan u 98. brdskom lovačkom 
puku kao talac. Svi su ovi ljudi sa svojim oružjem evidentirani u 
spiskovima.[5]</p>
<p>Pitanje četnika na teritoriji Crne Gore iz osnova je drukčije nego na 
teritoriji Srbije, odnosno Bosne. Crnogorski četnici mogu se uporediti sa nemačkim 
Frajkorpsom6, odnosno sa tirolskim strelcima. Iz okolnih naselja ljudi su 
pohrlili i uključili se u jedinice samozaštite protiv boljševičkih hordi 
koje navaljuju. Oni štite svoju porodicu i svoju zemlju. Oni nemaju nikakvih 
političkih ciljeva izuzev slobode i sigurnosti svog rodnog kraja. Ukoliko su 
imali vođe koji su bili privrženi višim idejama (Đurišić), te vođe su već 
pohvatam.</p>
<p>Dokazano je da su se pripadnici crnogorskih milicijskih jedinica razišli sa 
četnicima Draže Mihailovića. Ni neka povezanost u pogledu političkih odnosa 
ovde više ne postoji.</p>
<p>. . .[7] Očito je nemoguće da mi teritoriju Crne Gore tako očistimo da svi 
komunisti budu pohvatani ili pobijeni, te da na taj način ovde uobičajenom 
banditizmu oduzmemo svaku mogućnost. Posle odlaska nemačkih trupa, ratovanje 
bandita će pre ili kasnije opet oživeti, a rodoljubivi, nacionalno nastrojeni 
ljudi će biti u zarobljeničkim logorima, žene, deca i starci, kao i čitava 
privredom i stokom bogata zemlja biće ostavljeni bez ikakve zaštite u pogledu 
ubistava i paljevina. Posledica će biti mržnja protiv Nemaca, koji bi u tom 
slučaju napravili gore nego što su to već uradili Italijani.</p>
<p>Uzroke takvih problema moguće je proveriti samo na licu mesta. Generalna 
naređenja odnosno, netačne predstave službenih faktora, koji su o tome [samo 
iz daleka] obavešteni, nemoguće je bukvalno i bezuslovno primenjivati, ako se 
želi da iz svega ovoga ne nastane ozbiljna šteta.</p>
<p>Divizija je svesna da ovaj predlog i ovakva procena situacije protivureči 
izdatim naređenjima. Razume se samo po sebi, izdata naređenja će biti izvršena, 
divizija samo smatra za svoju dužnost da još jedanput, koristeći se 
poznavanjem mesnih prilika, detaljno iznese kako stvari stoje.</p>
<p>2) Pitanje civilne uprave, ishrane stanovništva.</p>
<p>3) Problem dotura.[8]</p>
<p>4) Organizacija veza.</p>
<p>5) Napregnuta situacija u pogledu artiljerijske municije.</p>
<p>6) Nedovoljan uvid u situaciju u odnosu na neprijatelja.[9]</p>
<p>7) Situacija u pogledu motornih vozila u diviziji (služba dotura, AA. 54, 
oki. brd. [divizion]44).</p>
<p>8)Pitanje novca i ovdašnje valute.</p>
<p>9) Odnos prema Italijanima.[10]</p>
<p>10)Jedinica „Brandenburg&quot;.</p>
<p>11) Vazdušni napad na Kolaširi. Posledice po diviziju.</p>
<p>12) Divizija je namenjena za borbe na frontu, naređenje u pogledu na 
ovo.[11]</p>
<p>13) Pljačkanje [divizije] povlačenjem oficira [iz nje].</p>
<p>14) Dalje operativne namere. Naredna prostorija za angažovanje divizije.</p>
<p>&nbsp;</p>
<p>1 Snimak dokumenta (pisanog na mašini) u AVII, NAV-T-315, r. 64, s. 
1194—6.</p>
<p>2 Dopisano rukom. Poslednje dve reci su nečitljive.</p>
<p>3 i 10 Opširnije o tome vidi: Jovan Vujošević, Njemačko-italijanski 
odnosi i četnici u operaciji „Svare&quot;, Zbornik radova „Neretva — 
Sut-jeska&quot;, str. 143—150.</p>
<p>4 Reč je o delovima 1. i 2. proleterske divizrije. Opširnije o tome vidi 
Trgo Fabijan, n. č., Zbornik radova „Neretva — Sutjeska&quot;, str. 
61—64).</p>
<p>5 Reč je o četnicima koji su svrstani u tzv. „Nosački bataljon 54&quot;. 
Vidi dok. br. 131.</p>
<p>6U dokumentu piše: „Freikorps&quot; a reč je o tzv. frajkorima ili 
dobrovoljačkim odredima.</p>
<p>7Na margini sa leve strane duž celog ovog stava napisane su tri rečenice. 
Prva je nečitljiva. U drugoj piše: „Italijanske jedinice&quot; a u trećoj 
„Četnici u ital. logorima&quot;.</p>
<p>8 Sa leve strane ovog stava pod 3 rukom je dopisana jedna nečitljiva reč.</p>
<p>9 i11 Rečenica u dokumentu precrtana.</p>
<p>12 Dopisano rukom nekoliko nečitljivih rečenica i reči.</p>
<p>
<br>
<CENTER><TABLE border="1"><TR><TD><a href="4_12_2.htm"><b>Sadr&#382;aj</b></a></TD>
<TD><a href="4_12_3_73.htm"><b>Prethodni dokument</b></a></TD>
<TD><a href="4_12_3_75.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
