<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ÈETNIÈKOG POKRETA DRAŽE MIHAILOVIÆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_28.htm"><b>Prethodni dokument</b></a></TD><TD><a href="4_14_1_30.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>ZAPISNIK SA ČETNIČKE KONFERENCIJE U VLASENICI 17. NOVEMBRA 1941. O USLOVIMA SARADNJE SA NOPOM I O FORMIRANJU ČETNIČKE PRIVREMENE UPRAVE ISTOČNE BOSNE<sup>1</sup></strong></p>
<p align="center">ZAPISNIK</p>
<p align="center"><em>na konferenciji prestavnika četnika u Vlasenici dana 17 novembra 1941. god.2&#8212;</em></p>
<p align="center">I.</p>
<p align="center">ZAKLJUČAK<sup>3</sup></p>
<p>Jednoglasno se usvaja da se u onim mestima, srezovima i opštinama
  što su sami četnici oslobodili uspostavi čista četnička vlast, a što su
  osvojili zajednički sa partizanima da se uspostavi zajednička vlast.</p>
<p align="center">II.</p>
<p>Zabranjuje se svaka politička propaganda kako na frontu tako i u
  pozadini, jer ne priznajemo ni jednu stranku a borimo se samo za Srpski
  narod.</p>
<p align="center">III.</p>
<p>Zabranjuju se svi zborovi i dogovori političkog karaktera kao i
  štampa političkog karaktera, jer smatramo sve ono što je najbolje
  nalazi se na položaju.</p>
<p align="center">IV.</p>
<p>Za čisto četničke srezove obrazuju se preki sudovi u pozadini a koji
  će suditi za krivična dela po Uredbi o prekim sudovima<sup>4</sup> kako za dela
  počinjena u pozadini tako i na položaju.</p>
<p align="center">V.</p>
<p>Pošto postoji poseban partizanski štab za Bosnu i Hercegovinu<sup>5</sup> to se
  ni u bosansko četnički štab ne primaju delegati partizani, a i za
  operacije na položajima gde budu učestvovali zajednički četnici i
  partizani da se odrede po dva lica iz oba štaba za svaki pojedini
  slučaj. Pošto trupama koje su na okupu a pod partizanskim štabom
  komanduje samo partizanski štab, to i trupama četničkim koje su na
  okupu komanduje samo četnički štab.<sup>6</sup></p>
<p align="center">VI.</p>
<p>Protivni smo da se muslimani i hrvati naoružavaju kada imamo hiljade
  srba nenaoružanih, da se nebi ponovio slučaj kao u Srbiji prilikom
  napada partizana na Ljuboviju gde su turci iz Malog Zvornika naoružani
  napali na Srpske četnike.<sup>7</sup></p>
<p align="center">VII.</p>
<p>Najenergičnije protestvujemo mešanju partizana u čisto interne četničke stvari kao što je pitanje komandanta.</p>
<p align="center">VIII.</p>
<p>Da se odobri svakom četniku i partizanu da se izjasni šta je da li
  četnik ili partizan te da se niko ne drži prisilno i pod komandom
  kojima ne pripada. Pri tome se zabranjuje svako oduzimanje oružja od
  četnika ili partizana prilikom opredeljenja, jer se time oružjem do
  sada borio.</p>
<p align="center">IX.</p>
<p>Da se prema broju učesnika u zajedničkim borbama proporcijalno deli
  sva ratna dobit kako u oružju, municiji, spremi novcu i materijalu kao
  i u životnim namirnicama zašto će se određivati posebna komisija.</p>
<p align="center">X.</p>
<p>Pošto je Rogatica prvi put zajednički zauzimana, tražimo da nam
  Roimainijski štab odmah isplati 850.000.&#8212; Dinara kao polovicu
  zaplenjenjog novca isplati četničkoj kasi za pcdelu svima porodicama
  poginulih, ranjenih, i pogorelih kao i siromašnim četnicima na
  položaju.&#8212;<sup>8</sup></p>
<p align="center">XI.</p>
<p>Da se odredi jedna privremena uprava na oslobođenoj teritoriji od
  ljudi koji su tu rođeni i borbom zaslužili, bilo sa puškom u ruci bilo
  inače, koja će rešavati sva pitanja u pozadini. U ovu upravu da uđu iz
  Srebreničkog i Vlaseničkog sreza po 2 četnika iz Zvorničkog sreza 1
  četnik, iz Kladanjskog sreza 1 četnik, i 1 partizan, iz Rogatičkog
  sreza 1 četnik i 1 partizan, iz Sarajevskog sreza 1 četnik i 1
  partizan, iz Višegradskog sreza 1 četnik. Izabrata uprava ima se
  smatrati kao I. stepena civilna vlast na području oslobođene Bosne,
  koja će u zajednici sa štabovima postavljati komandante mesta, jer su
  isti podloženi kontroli i jednih i drugih organa.<sup>9</sup> &#8212;</p>
<p align="center">XII.</p>
<p>Sve odluke su punopravne ako su donesene relativnom većinom glasova.
  Glasanje se ima vršiti javno. Nijedan član narodne uprave nema pravo
  ništa da naređuje bez ovlaštenja cele uprave. Sedište uprave da se
  nalazi u Vlasenici kao sredokraći oslobođene teritorije.</p>
<p align="center">XIII.</p>
<p>Svi oni koji budu pokušali da iz Srbije pređu u Bosnu bez obzira da
  li je četnik ili partizan ima se razoružati.<sup>10</sup> Bosanci se po provedenoj
  istrazi mogu primiti i uputiti četnicima ili partizanima a svi ostali
  imadu se natrag vratiti.</p>
<p>Isto tako zabranjuje se prelaz iz Bosne u Srbiju naoružanim
  četnicima ili partizanima da nebi učestvovali u borbama u Srbiji.
  Saobraćaj je slobodan uz propisne legitimacije, za jedne i za druge.</p>
<p align="center">XIV.</p>
<p>Stavljamo do znanja da Gorski štab bosanskih četničkih odreda
  sačinjavaju komandant Major Jezdimir Dangić, zastupnik Boško Todorović
  Vojvoda Aćim Babić,11 Pero Đukanović, i sudija Zdravko Tanasić. Svi
  pet članova su ravnopravno pri donošenju odluka. Sve važnije odluke
  donose najmanje 3 člana. &#8212;</p>
<p>Zaključeno  i  potpisano:</p>
<p>Major Jezdimir Dangić, s.r. Boško Todorović, s.r. Pero Đukanović,
  s.r. Đorđe Pavlović, s.r. Vladimir Divjak, s.r. Rajko Drakulić, s.r.
  Aćim Babić, s.r. Zdravko Tanasić, s.r. Rad. Tuševljaković, s.r.
  Aleksandar Petković, s.r. Ljubomir Cetković, s.r. Miloš Dragičević,
  s.r. Rajko Celonja, s.r. Petko Đorđić, s.r. Risto Ćuković, s.r. Boško
  Nerić, s.r.</p>
<p>D. Josipović, s.r. Zarija Ostojić, s.r. Bačić Mijat, s.r. Drago
  Stojanović, s.r. Radovan Jovanović, s.r. Miloš Borić, s.r. L. Grubašić,
  s.r. Mile Kaldesić, s.r. Stevan Vasiljević, s.r. Bogosav Kandić, s.r.
  Milan Madžarević, s.r. Marković Marko, s.r. Srećko Mađarević, s.r.</p>
<p>23/XJ&#8212;41</p>
<p align="center">V. K.<sup>12</sup></p>
<p>&nbsp;</p>
<b class=medtxt><p><sup>1</sup> Kopija originala (pisana na mašini, ćirilicom) u Arhivu VII, Ča, k. 222, reg. br. 15/4 (BH-P-28).</p>
<p><sup>2</sup> Na inicijativu Glavnog štaba NOPO BiH u Vlasenici su se, 16.
  novembra 1941, sastali predstavnici partizana i četnika radi dogovora o
  daljoj saradnji koja je, zbog Četničkog kršenja sporazuma bila dovedena
  u pitanje, i da se utvrdi zajednička platforma u borbi protiv
  neprijatelja. Tada je odlučeno da partizansko-četnička komisija sačini
  predlog zaključaka koje je trebalo 17. novembra da usvoji konferencija
  na zajedničkoj sednici zakazanoj toga dana Ta sednica nije održana, već
  su četnički predstavnici održali svoju konferenciju (vidi dok. br. 7,
  19 i 27; Arhiv VII, Ča, k. 174, reg. br. 16/4; Zbornik NOR-a, tom IV,
  knj. 2, dok. br. 57 i 58; R Čolaković, Zapisi, II, str. 186&#8212;200).</p>
<p><sup>3</sup> Vidi zaključke koje je predložila partizansko-četnička komisija (Arhiv VII, Ca, k. 17, reg. br. 16/4).</p>
<p><sup>4</sup> Nalazi se u Arhivu VII, Ca, k. 170, reg. br. 13/2.</p>
<p><sup>5</sup> Odnosi se na Glavni štab NOPO BiH.</p>
<p><sup>6</sup>  Štab bosanskih četničkih odreda.</p>
<p><sup>7</sup> Ta tačka zaključaka je na margini označena mastilom sa &#187;NB&#171;.</p>
<p><sup>8</sup> Rogaticu su 6. septembra 1941. oslobodili delovi Romanijskog NOPO
  i ustaničke jedinice. Plen je bio mali, a od novca je bilo zaple-njeno
  nešto preko milion dinara u zastarelim novčanicama Kraljevine
  Jugoslavije (Zbornik NOR-a, tom IV, knj. 1, dok. br. 94 i 319).</p>
<p><sup>9</sup> Privremenu upravu je odredio Štab Bosanskih četničkih odreda na
  sednici 18. novembra 1941. i u nju su ušli samo četnički predstavnici
  (Arhiv VII, Ca, k. 222, reg. br. 17/44). Na sednici 28. i 29. decembra
  Privremena uprava je proširena tako da je imala 10 članova (Arhiv VII,
  Ča, k. 170, reg. br. 22/3).</p>
<p><sup>10</sup> Glavni štab NOPO BiH je tada vršio pripreme da sa
  partizanskim snagama iz zap. Srbije oslobodi Višegrad i tako (u duhu
  zamisli VŠ NOPOJ) poveže slobodnu teritoriju istočne Bosne i zapadne
  Srbije. Jedna četa Užičkog NOPO je tada već dejstvovala protiv
  italijanskih jedinica u rejonu Višegrada. Opširnije, vidi R. Čolaković,
  Zapisi, II, str. 217 i 218; N. Ljubičić i dr., n. d., str. 254&#8212;258.</p>
<p><sup>11</sup>  Seljak iz Kusače (Han-Pijesak), trgovac i švercer. Jula
  1941. vođa ustanika iz okoline Vlasenice. Sa partizanima iz Birča
  sarađivao u akcijama protiv ustaša i domobrana u leto 1941. na području
  Vlasenice i Han-Pijeska. Po dolasku oficira D. Mihailovića stavio se
  pod njihovu komandu. Streljan 1944. godine od partizana kao ratni
  zločinac.</p>
<p><sup>12</sup> Verovatno oznaka za četničku Vrhovnu komandu.</p></b>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_28.htm"><b>Prethodni dokument</b></a></TD><TD><a href="4_14_1_30.htm"><b>Sledeci dokument</b></a></TD></TR></TABLE></CENTER>
</body>