<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_3.htm"><b>Prethodni dokument</b></a></TD><TD><a href="4_14_1_5.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>NAREĐENJE KOMANDANTA ČETNIČKIH ODREDA JUGOSLOVENSKE VOJSKE OD 9. SEPTEMBRA 1941. ZA MOBILIZACIJU I FORMIRANJE JEDINICA<sup>1</sup></strong></p>
<p align="center">UPUT ZA IZVRŠENJE MOBILIZACIJE</p>
<p>U pogledu sadašnje situacije treba da se zna da mi ostajemo i dalje
  verni položenoj zakletvi i da ni pod kojim slučajevima nismo u službi
  Nemaca kao što je to slučaj sa Kostom Pećancom i njemu sličnim.<sup>2</sup></p>
<p>Radi izvršenja mobilizacije svih naših seoskih četa </p>
<p align="center">NAREĐUJEM:</p>
<p>Sve treće čete<sup>3</sup> (najmlađe ljudstvo) grupisati u odrede koje postaviti na najpogodnijim mestima okoline iz kojih su čete.</p>
<p>Zadatak:</p>
<p>Krstarenje po okolini u cilju sprečavanja pljačke i nasilja i
  oružano potpomaganje daljeg vršenja naše organizacije sa kojom požuriti
  i što pre je upotpuniti. Sukobi sa Nemcima i Italijanima<sup>4</sup> da se
  izbegavaju dok je god to moguće. Isto tako sukobi sa komunistima. Ali
  ako se budu vršila nasilja bez obzira koji to bio oružjem odmah
  intervenisati. Pljačkaše likvidirati brzo i kratko.</p>
<p>Sve druge i prve čete (srednjih godina i najstarije ljudstvo)
  također odmah mobilisati. Njih postaviti na nekome visu koji dominira
  njihovim selom.</p>
<p align="center">Zadatak:</p>
<p>Patroliraju i motre nailazak pljačkaških bandi. Kada ove naiđu
  paljenjem vatri daju znak za uzbunu celome selu koje se diže na oružje
  i hita mestu odakle je dat znak uzbune. U cilju davanja znaka za uzbunu
  na bregu gde će na smenu pod oružjem biti druge i prve čete pod
  komandom svojih četovođa postaviti vatre koje će ona četa koja bude
  bila na dužnosti pri nailasku pljačkaša paliti i dati na taj način znak
  uzbune. Odred od trećih četa pod komandom komandanta odreda hita u
  pomoć svakom napadnutom selu dok prve čete ostaju i dalje pod oružjem u
  svom selu za obezbeđenje reda i mira. Na ovaj način odredi će biti na
  najpogodnijim mestima, pod oružjem i na okupu a u selima će biti
  obezbeđen i red i mir.</p>
<p>Pri mobilisanju četa skrenuti pažnju svima i svakome da je naša
  država u ratu i da se mi svi nalazimo pod zastavom,<sup>5</sup> a da ne odazivanje
  ovome pozivu pretstavlja izdajstvo prema Kralju i Otadžbini povlačeći
  pri tome i sve posledice za krivca. U pitanju su pak ratni sudovi.</p>
<p>Aktivnim i rezervnim oficirima i podoficirima, narediti izrično da
  se stave na čela svojih četa odnosno odreda jer će u protivnom slučaju
  biti odmah lišeni čina i za begstvo iz vojske u ratu i izdajstvo prema
  Otadžbini. Njima prednje saopštavati na potpis, te da se posle ne
  izgovaraju da nisu znali. U prednjem cilju sačiniti jedan spisak
  oficira i podoficira kojima saopštiti prednje naređenje u izvodu.
  Svakog onog koji se ne bude odazvao pozivu optužiti mi u duhu gornjeg.</p>
<p>Kada se budu formirali odredi izvestićete me tačno da gde je se i
  koji odred formirao kao i brojno stanje četa i brojno stanje ljudstva i
  ko komanduje odredom. Isto tako izvestite me sa koliko koji odred
  raspolaže u oružju.</p>
<p>Desiće se da će mnogi obveznici doći na poziv ali sa sobom neće
  doneti i svoje oružje. Jedni će ovako učiniti iz bojazni da pokažu da
  imaju oružje, a drugi misleći da će imati lakšu službu, ako su bez
  oružja. Vi ćete zbog toga narediti da svi ponesu oružje, da više nikoga
  ne treba da se boje u vršenju svoje dužnosti prema Kralju i Otadžbini,
  a da oni koji nemaju oružje moraju doći sa sekirama ili vilama i da će
  ovi ovako naoružani obrazovati jurišne grupe.</p>
<p>Desiće se da će možda neki od oficira i podoficira pokrenuti pitanje
  prinadležnosti i izdržavanje njegove porodice. Ovo odmah odbaciti i to
  kategorički, jer su ta pitanja do sada mogli da reše povoljno. To ih
  neće opravdavati ako se ne budu odazvali.</p>
<p>Na red i disciplinu da se obrati puna pažnja onako kako liči jednoj
  nepobedivoj vojsci a naša je vojska po tradicijama nepobediva. Aktivni
  i rezervni oficiri i podoficiri pošto nisu razrešeni svoje zakletve te
  prema tome pripadaju i dalje Jugoslovenskoj vojsci......stupati ni u kakvu drugu vojsku [niti] moraju vršiti...........određene dužnosti.<sup>6</sup> Neizvršenje ovoga
  izdajstvo je tim pre što se sada kao što se vidi vrši mobilizacija naše
  vojske i oni su potrebni da budu na svojim mestima na čelu oružanog
  naroda.</p>
<p>U srezovima oblasti koju komandant organizuje u danom momentu
  postaviće odmah sreske komandante koji da odmah otpočnu sa svojim
  radom. Pod njihovu komandu dolaze: Sreski načelnici, Žandarmerija i sve
  pripadajuće opštine sa prvim i drugim četama. Pretsednike opština koji
  pokažu labavost ili su se bili kompromitovali u radu sa neprijatelj om
  odmah sreski komandanti da smene a na njihova mesta da se postave naši
  ali sigurni i energični ljudi. Sreski komandant radiće dogovorno sa
  komandantima odreda u zahvatu njegovog sreza.</p>
<p>Ishrana ljudstva. Da se ponese hrana za tri dana. Posle ovog roka a
  pošto su ovi ljudi iz neposredne okoline slati po jednoga do dva čoveka
  u sela po hranu.</p>
<p>Izgovor pojedinih ljudi da imaju seoske poslove ne primati jer je
  otadžbina u ratnom stanju. Sve apsolutno što je vojni obveznik ima da
  se podigne na oružje i vojnička disciplina odmah zavede, te tako narod
  s jedne strane, probudi iz ropske začmalosti a s druge stegne.</p>
<p>Meni odmah da se podnese izveštaj o izvršenju prednjega sa svim detaljima kao što sam napred izneo.</p>
<p>U pogledu žandarmerije koja je u zahvatu reona sreskog komandanta
  sa njom odmah uhvatiti vezu i držati je u svojim rukama s tim da ista
  bude u punoj saradnji i pod komandom sreskog komandanta. Na slučaj da
  žandari ne mogu da opstanu zbog napada komunista ili zato što sa istima
  neće da se biju u zajednici sa Nemcima i Italijanima<sup>7</sup> onda ih povesti
  sa sobom u svoj odred sa kompletnim oružjem i municijom, kao i
  potrebnim rezervnim vešom. Narediti žandarmima da će svaki onaj koji
  dozvoli da mu se oduzme oružje, a ne dođe u formirani odred ili pak
  koji se bude kukavički držao u samom odredu biće izveden pred ratni
  sud. Radi gornjeg napomenuti im da blagovremeno regulišu pitanja svoje
  porodice jer ih to neće pravdati.</p>
<p>Prednje uputstvo dostavlja se lično vami. Izvadite potrebno za vaše
  naredbe i vaša uputstva za dalji rad, pa uput uništite. Bićete mi lično
  odgovorni ako ovo uputstvo bude palo u tuđe ruke. Zainteresovanim saopštavajte samo ono što oni moraju da znaju.</p>
<p>Na vezu sa mnom i međusobnom naročito vam obraćam pažnju.</p>
<p>Tajnost u potpunom mora da je zastupljena.</p>
<p>Intrige, prepričavanja i t.sl., u korenu sprečiti.</p>
<p align="center">M.P.<sup>8</sup></p>
<p align="center"><sup>9</sup>Primljeno k znanju. Poslato u prepisu svim komandantima sreskim i četničkih odreda, u akta.</p>
<p align="center">Komandant, pešad. kap. I kl.</p>
<p align="center"><sup>10</sup> Str. Pov. br. 6</p>
<p align="center">KOMANDANT,</p>
<p align="center">Đeneralštabni pukovnik, </p>
<p align="center"><strong>Drag. M. Mihailović</strong></p>
<p align="center">7-1-1942. g.</p>
<p align="center">M.P.<sup>11</sup></p>
<b class=medtxt><p><sup>1</sup> Original (pisan na mašini, ćirilicom, umnožen na šapirografu) u
  Arhivu VII, Ča, k. 1, reg. br. 2/2-1 (VK-V-12). Datum izdavanja
  dokumenta utvrđen je na osnovu dokumenta četničke VK u kome piše da je
  naređenje izdato 9. septembra 1941. Original tog dokumenta se nalazi u
  Istorijskom arhivu Čačak (dalje: IA Cačak) a snimak u Arhivu VII,
  mikrofilm &#187;Lokalni muzeji&#171; br. 2 (dalje: mf. Lok. muz. br. 2), sn. br.
  710 i 711.</p>
<p><sup>2</sup>&nbsp; O odnosima između četničkog pokreta DM i Pećančevih četnika
  i kvislinške srpske vlade sa Milanom Nedićem na čelu, vidi dok. br. 3,
  nap. 5, 9 i 13.</p>
<p><sup>3</sup>&nbsp; Koncepcija o stvaranju tri vrste četničkih četa sprovođena
  je do kraja rata, a detaljno je razrađena tzv. Uputstvom br. 5 (vidi
  dok. br. 59).</p>
<p><sup>4</sup> i <sup>7</sup> Reći &#187;i Italijanima&#171; su dopisane mastilom.</p>
<p><sup>5</sup> Tako u originalu, verovatno bi trebalo da stoji: &#187;pod zakletvom&#171;. 20</p>
<p><sup>6</sup> Delovi teksta u rečenici označeni tačkama su nečitljivi.</p>
<p><sup>8</sup> Okrugli pečat: &#187;Komanda četničkih odreda jugoslovenske vojske &#8212; Gorski štab&#171;.</p>
<p><sup>9</sup> Tekst od potpisa Draže Mihailovića do kraja dokumenta dopisan je mastilom, ćirilicom.</p>
<p><sup>10</sup>&nbsp; Odnosi se na Pavla Đurišića (1908, Titograd &#8212; kraj aprila
  1945, Jasenovac), kapetan I Mase. U julskom ustanku 1941. bio je, član
  Vojnog komiteta u Beranama (sada Ivangrad). Sa grupom oficira, početkom
  avgusta, napustio Komitet. Sa Dražom Mihailovićem se lično povezao
  decembra 1941. i od njega dobio široka ovlašćenja i instrukcije za
  organizaciju četnika u Crnoj Gori radi borbe protiv NOP-a (vidi dok.
  br. 10, 32 i 34 i Arhiv VII, Ca, k. 246a, reg. br. 4/3). Početkom
  januara 1942. organazovao Limsko-sandžačke četničke odrede i stavio ih
  pod komandu italijanskog okupatora sa kojim je, u oružanoj borbi,
  sarađivao sve do maja 1943, kada je bio zarobljen od strane nemačkih
  jedinica i upućen u zarobljeništvo. Neđićeva srpska kvislinška vlada, u
  dogovoru sa nemačkim okupatorom, oslobodila ga zarobljeništva (u jesen
  1943) i vratila u Crnu Goru. Od tada je pouzdan saradnik nemačkog
  okupatora u borbi protiv NOPO i NOVJ u Crnoj Gori do završetka II
  svetskog rata. Kao komandant limsko-sandžačkih četničkih odreda i
  komandant svih četničkih odreda Crne Gore, Boke i Sandžaka i kao
  zamenik komandanta Srpskog dobrovoljačkog korpusa (dalje: SDK) sa
  potčinjenim jedinicama počinio je niz zločina nad muslimanskim
  stanovništvom i nad pripadnicima i simpatizerima NOP-a u Crnoj Gori,
  Sandžaku i Bosni. Krajem 1944. došao u sukob (podržani grupom
  četničkih komandanata) sa Dražom Mihadlovićem, optuživši ga za sve
  neuspehe četničkog pokreta. U proleće 1945. napustio Dražu Mihailovića,
  povezao se sa ustaškim vlastima NDH sa ciljem da se, sa ostacima
  jedinica, preko teritorije NDH, prebaci van zemlje i poveže sa
  savezničkim snagama u Italiji. Ustaške vlasti se nisu držale dogovora,
  njegove jedinice su napale i razbile u Lijevču polju (Banja Luka) a
  njega i njegove najbliže saradnike zarobile i ubile u logoru Jasenovac.</p>
<p><sup>11</sup>&nbsp; Okrugli pečat: &#187;Komanda četničkih odreda jugoslovenske
  vojske &#8212; Gorski štab br. 15&#171; (Komanda četničkih odreda Crne Gore).</p></b>


<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_3.htm"><b>Prethodni dokument</b></a></TD><TD><a href="4_14_1_5.htm"><b>Sledeci dokument</b></a></TD></TR></TABLE></CENTER>
</body>