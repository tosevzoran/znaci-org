<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_20.htm"><b>Prethodni dokument</b></a></TD><TD><a href="4_14_1_22.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 21</strong></p>
<p align="center"><strong>IZVEŠTAJ KOMANDANTA ČETNIČKIH ODREDA ČAČAK OD 6. NOVEMBRA 1941. DRAŽI MIHAILOVIĆU O SITUACIJI PRED NAPAD NA ČAČAK <sup>1</sup></strong></p>
<p align="center">ŠTAB ČETNIČKIH ODREDA JUGOSLOVENSKE VOJSKE ZA ČAČAK I OKOLINU </p>
<p align="center">Pov. Br. 86</p>
<p align="center">6 novembar 1941. g.</p>
<p align="center">POLOŽAJ</p>
<p></p>
<p>Gospodine Pukovniče<sup>2</sup></p>
<p>Sinoć u 22,30 časova primio sam Vaše naređenje u pogledu zauzimanja
  Čačka<sup>3</sup> Ja sam odmah izdao priloženu pismenu zapovest<sup>4</sup> svima odredima
  koji su u toku jučeranjeg dana pristigli položajima okolo Čačka.</p>
<p>Detaljno sam bio upoznat i sa ranijim Vašim naređenjima u pogledu
  operacija oko Čačka sa kapetanom g. Derokom, pa mi nije bilo poznato da
  postoji neko naređenje za majora g. Đurića sem da on i dalje ostane na
  položaju kraljevačkom.<sup>5</sup></p>
<p>Kako vidite iz priloženog pisma poručnika g. Katanića,<sup>6</sup> major g.
  Đurić saopštava da on preuzima komandu nad svim trupama koje operišu
  okolo Čačka.</p>
<p>Da li se ovde radi o nekom naknadnom, meni nepoznatom, naređenju ili
  major g. Đurić želi sam na svoju ruku ovo da radi? Zato Vam obzirom na
  hitnost i preku potrebu da se ne izgubi u vremenu i u Čačku kao i u
  Kraljevu, šaljem ovaj akt kao i izveštaj o preduzetim merama kako ne bi
  sebe doveo pred Vama do odgovornosti.</p>
<p>U pogledu stanja ovde na periferiji Čačka, gde se ja nalazim sa Štabom, kao i u okolini izveštavam sledeće:</p>
<p>Partizani su obezglavljeni. Mnogo su se uplašili i jučer su meni uputili jednog oficira koga su bili uhvatili, sa željom da pregovaraju.<sup>7</sup> Ja sam sve to odbio postavljajući im zahteve za
  koje sam bio siguran da neće prihvatiti, jer bi to značilo njihovu
  kapitulaciju i polaganje oružja.<sup>8</sup> Ovim sam hteo da dobijem u toku
  jučerašnjeg dana u vremenu zbog pristizanja naših glavnih snaga sa
  pravca Kraljevačkog fronta.</p>
<p>Najpogodnije vreme i prilika da se ovlada Čačkom bila je u toku ove noći, odnosno jutra (5/6) ali kako vidite onemogućen sam.</p>
<p>Partizana u Čačku nije bilo u naročito velikom broju no danas će
  verovatno stići pojačanja svih onih sa kraljevačkog fronta kao i
  njihova pojačanja sa drugih položaja.</p>
<p>Kod partizana oseća se neko vrenje jer nam opet prilaze i to
  partizani-seljaci, tako da u njihovim jedinicama primećuje se mali
  broj seljaka kao i deca koja uopšte nisu služila vojsku. Mnogi
  partizani izjavljuju da oni neće da pucaju na svoju braću, te smo
  propustili situaciju kada smo mogli zauzeti Čačak bez gotovo ikakvih
  žrtava. Sa kapetanom g. Derokom danas ću uspostaviti ličnu vezu da
  proverim da li major g. Đurić stvarno ima neko Vaše ovlašćenje ili ovo
  radi na svoju ruku, obzirom što mi je poznato kako ste Vi ranije u
  pogledu Čačka i odbrane Kraljeva pismeno naređivali.</p>
<p>Partizanske vođe prilikom napada na Čačak<sup>9</sup> mene su obeležili kao
  glavnog krivca i osudili me na smrt. Čak su i govori držani protiv
  mene, jer da sam krivac zbog prelaza njihovih ljudi u našu organizaciju.</p>
<p>U samoj varoši Čačku partizani su ponovo pohapsili viđenije trgovce
  i oficire koji nisu uspeli da se izvuku. Njihov glavni komandant trupe
  zvani &#187;Molo&#171;<sup>10</sup> kao i Vuk Stojić<sup>11</sup> i Đurakić,<sup>12</sup> komesari i mračni tipovi pored još dosta njihovih vođa
  uhapšeni su.<sup>13</sup> Zato oni su sinoć pohapsili sve oficirske porodice u
  varoši.<sup>14</sup></p>
<p>Kod Jeličkog odreda, zbog prisustva majora g. Đurića, primećuje se
  ponovno negodovanje, koje može ponovno da dovede do izvesnog
  razmimoilaženja.<sup>15</sup> Pre nekoliko dana lično sam izvešten od majora g.
  Đurića da je na njega pokušan atentat iz neposredne blizine.</p>
<p>Prilažem Vam jedan letak koji se širi u varoši i okolini među stanovništvom.<sup>16</sup></p>
<p>U prilogu, takođe dostavljam zapovest koju sam izdao u toku noći, a
  po prijemu Vašeg naređenja za zauzimanje Čačka.<sup>17</sup> Takođe prilažem i
  odgovor majora g. Đurića upućen preko poručnika g. Katanića, kao i moje
  pismo koje sam uputio poručniku g. Kataniću kao odgovor na isto.<sup>18</sup> Sem
  toga uputio sam i jednog mog oficira da detaljnije ispita razloge koji
  su rukovodili majora g. Đurića da ne izvrši Vaše naređenje.<sup>19</sup></p>
<p align="center">Komandant&#8212;kapetan I klase </p>
<p align="center"><strong>Bogdan Marjanović</strong></p>
<p>P.S.</p>
<p>Napominjem komandantu, da poručnik g. Katanić nije hteo izvršiti tri
  moja naređenja 4. ovog meseca kada sam mu naređivao da sa svojim
  jedinicama krene samnom u napad na Čačak, već je dozvoljavao celog dana
  da se partizanske trupe okupljaju oko kasarne i istu opsednu. Isto tako
  noću 3 ovog meseca kad sam tražio od njega da napadamo Čačak izjavio je da mu je ljudstvo umorno. Međutim, iz izveštaja njegovih ljudi
  dobio sam utisak da se sa mojim predlogom bio saglasio Mojsilović<sup>20</sup> no
  on je to odbio da uradi i govori se da je Mojsilović zbog toga otišao
  u nepoznatom pravcu.</p>
<p>&nbsp;</p>
<b class=medtxt><p><sup>1</sup> Original (pisan na mašini, ćirilicom) u IA Cačak, a snimak u
  Arhivu VII, mf. Lok. muz. 2/756 i 757. Dokumenat je na više mesta
  oštećen.</p>
<p><sup>2</sup> Odnosi se na Dražu Mihailovića.</p>
<p><sup>3</sup> Vidi dok. br. 20.</p>
<p><sup>4</sup> Ta zapovest se nalazi u IA Cačak, a snimak u Arhivu VII, mf. Lok. muz. br. 2/754 i 755.</p>
<p><sup>5</sup> Vidi dok. br. 20, nap. 3.</p>
<p><sup>6</sup> To pismo redakcija nije pronašla.</p>
<p><sup>7</sup> Pismeni predlog za pregovore radi sprečavanja oružanog
  sukoba poslao je Ratko Mitrović, komesar Čačanskog NOPO. Taj predlog je
  u Četnički štab odneo kapetan Radonja Đorđević, koga je uhvatila
  četnička zaseda u s. Samaili (Istorijski arhiv KPJ, tom I, knj. 1, str.
  258).</p>
<p><sup>8</sup> Redakcija nije pronašla te četničke zahteve. O njima,
  međutim, u Hronologiji &#187;Öačanski kraj u NOB 1941&#8212;1944&#171;, izdanje IA
  Čačak, u hron. jedinica za 5. novembar 1941. piše da su četnički
  zahtevi sadržavali 21 tačku o daljoj saradnji, a ukoliko partizanska
  strana ne prihvati te zahteve, četnici će napasti Čačak.</p>
<p><sup>9</sup> Ne radi se o napadu partizanskih jedinica na Čačak, već o
  borbama Trnavskog bataljona Čačanskog NOPO koji je, prilikom povlačenja
  sa kraljevačkog fronta radi odbrane grada, bio napadnut od četničkih
  predstraža. Opširnije, vidi Istorijski arhiv KPJ, tom I, knj. 1, str.
  258; Arhiv VII, A NOR, k. 1983, reg. br. 1&#8212;64/1, memoarska građa.</p>
<p><sup>10</sup> Momčilo Radosavljević Mole, komandant Čačanskog NOPO; 1. februara
  1942. u s. Lipnici (Čačak) uhvaćen od četnika i predat Nemcima koji su
  ga isitog dana streljali</p>
<p><sup>11</sup> Nije utvrđeno o kome se radi.</p>
<p><sup>12</sup> Verovatno je to Milojko Ćirjaković, tada komesar Dragačevskog bataljona Čačanskog NOPO.</p>
<p><sup>13</sup> i <sup>14</sup> Kada je komandant Čačanskog NOPO (Momčilo Radosavljević
  Mole) sa svojim saradnicima 5. novembra došao u četnički štab u Čačku
  radi pregovora o mirnom rešavanju sukoba, četnički štab je odbio
  pregovore a njega i njegove saradnike uhapsio. Partizanska komanda
  mesta u Čačku na to je reagovala hapšenjem oko 10 četničkih oficira i
  njihovih porodica, uputivši istovremeno zahtev za puštanje na slobodu
  uhapšenih partizanskih predstavnika. Opširnije, vidi istorijski arhiv
  KPJ, tom I, knj. 1, str. 257; Arhiv VII, ANOR, k. 1983, reg. br. 1&#8212;68/1.</p>
<p><sup>15</sup> Odnosi se na Jelički četnički odred pod komandom poručnika Jovana
  Bojovića, koji je sarađivao sa partizanima. Poginuo je u borbama za
  Kraljevo oktobra 1941 (Arhiv VII, ANOR, k. 1983, reg. br. 1/1).</p>
<p><sup>16</sup>  Verovatno se radi o proglasu Čačanskog NOPO o izdajničkom radu četničkih vođa (Arhiv VII, mf. Lok. muz. br. 2/693).</p>
<p><sup>17</sup> Original pomenute zapovesti nalazi se u IA Čačak, a snimak u Arhivu VII, mf. Lok. muz. br. 2/754 i 755.</p>
<p><sup>18</sup> Odgovor majora Durića i pismo poručnika Uroša Katanića redakcija nije pronašla.</p>
<p><sup>19</sup> Vidi dok. br. 20, nap. 3.</p>
<p><sup>20</sup> Miloje Mojsilović je, posle pogibije poručnika Jovana Bojovića,
  komandanta Jeličkog četničkog odreda, preuzeo njegovu dužnost.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_20.htm"><b>Prethodni dokument</b></a></TD><TD><a href="4_14_1_22.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>