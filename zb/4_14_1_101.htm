<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_100.htm"><b>Prethodni dokument</b></a></TD><TD><a href="4_14_1_102.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 101</strong></p>
<p align="center"><strong>IZVEŠTAJ KAPETANA MILORADA MOMČlLOVlĆA OD 7. JUNA 1942. MAJORU PETRU
  BAĆOVIĆU O DOGAĐAJIMA U ISTOČNOJ BOSNI OD JUNA 1941 DO JUNA 1942 GODINE<sup>1</sup></strong></p>
<p align="center">Momčilović J. Milorad<sup>2</sup></p>
<p align="center">peš. kap. II klase</p>
<p align="center">7 juna 1942 god.</p>
<p align="center">Nange</p>
<p align="center">KOMANDANTU GRUPE ODREDA</p>
<p align="center"> majoru g. Baćoviću.</p>
<p>Bosanski ustanak</p>
<p>Iz govora članova štaba Gospodina Ministra Vojske i Mornarice video
  sam da nisu tačno obavešteni o bosanskom ustanku kao ni o njegovom
  razvoju i delimičnoj propasti. Kako sam ja proveo punih osam meseci u
  Bosni, prvo kao komandant bataljona a docnije odreda i sektora to sam
  mogao stvari posmatrati neposredno i potpuno sam upoznat sa celim
  tokom ustanka.</p>
<p>Da bi G. Ministar bio tačno obavešten izneću u ovom izveštaju meni
  poznate stvari a od oficira koji su bili na drugim sektorima treba
  tražiti takođe izveštaje te kako bi slika bila potpuna.</p>
<p>1. &#8212; Uzroci ustanka &#8212; Posle sloma Jugoslavije i posedanja Bosne od
  t. zv. Nezavisne Države Hrvatske po svim mestima Bosne nikli su ustaški
  logori i tabori. Na njihovim čelima bili su oni koji su Srbe najviše mrzili. Ustaše su
  sačinjavali svi Hrvati i najveći deo turskog ološa. Hrvati su u ustaše
  otišli najvećim delom iz mržnje prema Srbima dok je kod Turaka
  pretežniji razlog bio obećanje begluka i srpske zemlje. Po
  instrukcijama iz Zagreba izrađen je plan za potpuno uništenje Srba.
  Počelo se sa razoružavanjem, a zatim se pristupilo izvođenju plana.</p>
<p>Prvenstveno je početo sa uništavanjem gradske i seoske inteligencije
  a zatim i viđenijih seljaka. Dok je uništavano gradsko stanovništvo,
  selo uopšte nije reagovalo čak je delom i zlurado posmatralo šta se
  dešava. Kad se je prešlo na selo još nije bilo otpora jer su ustaše
  fingirali transport uhapšenika iz Vlasenice za Tuzlu dok su ih stvarno
  noću klali u Rašića Gaju kod Vlasenice.<sup>3</sup></p>
<p>Stvari su tako tekle dok dvojica od onih koji su trebali biti
  zaklati nisu srećnim slučajem utekli sa same rake. Onda je pukao glas
  po svom narodu i oni koji su se osećali ugroženim utekli su u šume. Oni
  su vremenom silom ili milom a i prevarom nagnali i ostale na ustanak
  ali je on u Istočnoj Bosni ostao ograničen na srez Srebrenički i
  Vlasenički i planine Majevicu i Ozren.</p>
<p>Iz ovoga se vidi da ustanak nije podignut ni iz kakvih drugih razloga nego jedino u cilju spašavanja života<sup>4</sup>.</p>
<p>2. &#8212; Razvoj ustanka. &#8212; Rad na podizanju ustanka nije mogao biti
  trajan niti konspirativan jer je pretilo brzo i potpuno uništenje svega
  što je srpsko. Organizacija nije mogla biti unapred sprovedena jer je
  nedostajalo vremena za to. Uostalom nije bilo nikog ko bi tu
  organizaciju mogao sprovesti jer su oficiri i ostala inteligencija bili
  ili u Srbiji ili pobijeni. Selo je bilo ostalo samo sebi i nije mu
  preostalo ništa drugo nego puška i šuma.</p>
<p>Ugroženi kao i slobodniji i buntovniji pojedinci su počeli
  obrazovati čete. Narod se je sporo rešavao na podizanje jer je ustaški
  pritisak, od straha od onih iz šume, malo popustio. Da bi se narod
  podigao širene su vesti da su prešli Srbijanci, Crnogorci, spustili se padobranci. Ovakvim i nasilnim postupcima
  narod je podignut. Počelo se sa rušenjem svih vrsta komunikacija i
  napadima na žandarmeriske stanice i pojedina sela.</p>
<p>Na sam glas o postojanju četnika kao i o prelazu Srbijanaca i
  Crnogoraca među Hrvatima i Turcima zavladao je takav strah da su prosto
  bili paralizovani. Kada je zauzeta Srebrenica,<sup>5</sup> hrvatska vojska iako
  mnogo nadmoćnija, iz nervoze i straha napustila je Vlasenice<sup>6</sup> i Han
  Pijesak. Hrvati su se ograničili na odbranu Zvornika, Romanije,
  Rogatice i Višegrada dok su ostalo prepustili Turcima. Ustanici su bez
  velikih borbi zavladali teritorijom od Romanije do Drine i od
  Višegrada do Zvornika izuzev nekoliko turskih sela. Takvo je stanje
  bilo u mesecu septembru.</p>
<p>Vodstvo i komandovanje. &#8212; Kao što sam ranije naveo ustanak nije bio
  organizovan pa dignut nego je prvo dignut pa se organizacija izvodila
  docnije. Ustanak je planuo odjednom na više mesta te je otuda bilo i
  više vođa. U mesecu septembru isticala su se naročito četvorica.</p>
<p>Kada je major g. Dangić prešao u Bosnu narod sreza Srebreničkog
  primio ga je za vođu. Njegova operativna naređenja izvršavale su
  jedinice na zvorničkom položaju. Pozadinska naređenja izvršavao je srez
  Srebrenički i deo Vlaseničkog. Kada su ta naređenja išla na uštrb
  istaknutijih ovi nisu mnogo polagali na striktno sprovođenje istih.</p>
<p>U srezu Vlaseničkom (front kod Kladnja i Žepe) najjači je bio uticaj
  Aćima Babića. Smatram za potrebno da ga u nekoliko reči opišem. To je
  &#187;beli seljak&#171; sa moralnim kvalifikacijama ispod nule. Ima odrasle
  sinove i kćeri (do 40 godina) a ima metresu. Pije po 7 litara rakije
  dnevno i kadgod se ne trezni nedeljama i tad je potpuno neuračunljiv.
  Jednom ga je žena pijanog kod metrese istukla. Inteligencija nikakva.
  Prvi je počeo da pljačka sa sinovima zajedno. Iz njegove porodice niko
  nije u borbi učestvovao. Za vođu se nametnuo kao bogat čovek i bivši
  istaknuti zemljoradnički partijaš. Kod ljudi mu je išlo u prilog što je
  odobravao osustvo i pljačku. Kukavica kakav se može zamisliti. Nikad
  nije bio bliže položaju od 30 km.</p>
<p>Na Glasincu i u Mulaluku (deo sreza Rogatičkog i Sarajevskog) najači
  je bio uticaj &#187;Čičin&#171; (poč. Franc Vajner<sup>7</sup> ing. iz Sarajeva). Bili su tu
  partizani ali još ne komunisti.</p>
<p>Na južnom (Višegradskom) frontu komandovao je poč. major Boško
  Todorović. Na taj front je došao oko 15 septembra sa Romanije.<sup>8</sup>
  Priznanje je stekao svojom ličnom vrednošću.</p>
<p>Osim ove četvorice postojao je još veliki broj većih i manjih vođa
  po raznim mestima i krajevima. Svaki od njih smatrao se za nekog
  vladara u svom kraju i tako se i ponašao. Svaki je imao svoju ličnu
  gardu (razbojničku bandu) i nezajažljive ambicije i želju za bogaćenjem.</p>
<p>Ranije, dok se gornja četvorica nisu pojavila ili istakla svaki
  četovođa ili komandant bataljona dejstvovao je samostalno u okolini
  svoga sela. &#8212; Dejstvo se uglavnom svodilo na manje prepade i čuvanje
  sela. Vremenom su osetili potrebu za nekom organizacijom i vezom i
  potrudili su se da do toga dođe ali samo u onoj meri koja je
  konvenirala njihovim ličnim interesima.</p>
<p>Ipak krajem septembra skoro sve jedinice priznavale su vlast jednog
  od gornje četvorice. Dešavalo se ipak da ako jedan od te četvorice
  naredi nešto jednoj jedinici a njoj se to ne sviđa, ona odrekne
  poslušnost. Tako ako bi major g. Dangić naredio da se jedan bataljon
  prebaci na drugi front, bataljon to ne izvrši nego ide kod Aćima Babića
  i izjavi mu da samo njega priznaje te mu ovaj da neodređeno osustvo.</p>
<p>Svemu ovome treba dodati razoran rad komunista pa se onda može zamisliti haos koji je vladao.</p>
<p>U drugoj polovini meseca septembra došla je u Bosnu prva partija
  oficira sa Ravne Gore. Bilo nas je svega osmorica. Sa još nekolicinom
  oficira bosanaca koji su došli iz Srbije major g. Dangić ih je
  rasporedio po jedinicama Srebreničkog i Vlaseničkog odreda. Kako je
  major g. Dangić iz ranije imao simpatizera u svim jedinicama to se je
  njegov uticaj preko ovih oficira počeo sve više širiti. Pojedini
  bataljoni su svojim držanjem prema oficirima uspeli da ove prosto
  oteraju. Razlog je bio huškanje komunista a još više ambicija mesnih
  narodnih vođa koji su hteli da budu komandanti.</p>
<p>Pored svega ovoga stanje se očigledno popravljalo. Počelo je da se
  zavodi ono što je ličilo na red i pomalo je sve dobijalo vojničko
  obeležje. Neprestane smicalice Aćima Babica i njemu sličnih ometale su
  pravilan razvoj ali se sa naporom ipak išlo napred.</p>
<p>Da bih bolje prikazao sa čime se je sve imao da bori major g. Dangić
  sa svojim saradnicima izneću izvesne stvari u sledećem odeljku.</p>
<p>Mentalitet boraca i naroda. &#8212; Ranije sam naveo da ustanak nije
  podignut iz idealnih pobuda nego jedino u cilju da se sačuva goli
  život. Sama ta činjenica ne bi ustanku dala negativno obeležje da se
  ranije nije pojavila pljačka.</p>
<p>U samom početku pljačke nije bilo, šta više bilo je i svetlih
  primera poštenja. Jednom &#187;hrvatskom oficiru&#171; ostavljeno je preko
  100.000 dinara državnog novca i pušten je. Pljačkano nije ništa sve
  dotle dok &#187;narodne vođe&#171; kao Aćim Babić i Miloš i Rajko Čelonja i dr.
  nisu počeli da pljačkaju. Kada su oni počeli to se prenelo prvo na
  njihovu okolinu, sastavljenu iz kriminalnih tipova, a zatim i na sve
  ostalo.</p>
<p>Dugogodišnjom krađom državne šume (u ovom kraju se stim bavilo 99%
  ljudi) narod je bio potpuno izgubio pojam o tuđoj svojini i sada je
  trebalo samo dati povoda pa da nastane opšta pljačka. Signal je dao
  Aćim Babić sa društvom opljačkavši Vlasenicu i Han Pijesak.</p>
<p>Pljačka je docnije uzela takve razmere da su se pojedini bataljoni
  pretvorili u prave pljačkaške i razbojničke bande. Derventski bataljon
  kojim je komandovao poznati razbojnik i švercer još iz mirnog doba,
  Rajko Čelonja je pred Božić upao u Srebrenicu i opljačkao i Srbe i
  Turke a naš komandant mesta morao je da se sakrije i ćuti.</p>
<p>Pojedina sela i krajevi morali su po nekoliko puta bili zauzimati
  jer je prvi put svako nosio pljačku kući a Turci se ponova vraćali.</p>
<p>U početku ustanka nije bilo ubijanja Turaka u masama. Ubijane su
  samo ustaše i oni koji su stvarno nanosili zla. Naprotiv, Srbi komšije
  čuvali su svoje Turke komšije a vođe Turske vođe. Svako se je
  osiguravao za svaku eventualnost i čuvao svoga agu. Stara navika još iz
  Turskog ropstva. To je išlo tako daleko da je Aćim Babić pod svojim
  krevetom u Vlasenicama krio jednog od najvećih srpskih krvnika, nekog
  Zajdiju. Mnogi su to isto činili i za novac. Dakle svaki je čuvao svog
  komšiju ali zato nije čuvao tuđeg. Zbog pljačke a i iz mržnje svaki je
  u kraju gde ga nisu poznavali pljačkao i ubijao Turke na buljuke.
  Pojedinci su imali na rang listi i po nekoliko stotina. Tako je došlo
  do opšteg istrebljenja Turaka ukoliko ih komšije za novac ili ljubav
  nisu propratili do Turske zone.</p>
<p>Bosanci, iz ovog kraja o kome je reč, su po svojoj prirodi anarhisti
  i nikakvu vlast ne priznaju rado osim one koja im je silom i batinom
  nametnuta. Svim silama su radili na tom da spreče svaku čvršću organizaciju. Pojedine jedinice nisu uopšte
  htele da prime oficire (tražili su ih samo u slučaju velike opasnosti).
  Između sebe su birali starešine ili su im se nametali ali samo oni
  oprobani šverceri i robijaši i pečeni pljačkaši. Slučaj Stojana
  Popovića koji je formalno odrao na Starom Brodu oficire i vojnike koji
  su se prevozili za vreme sloma a sada i izbeglice a bio je komandir
  čete. Drugi su birali ljude meke i bez volje kod kojih su mogli da rade
  što hoće. Svako, kome je to palo napamet, mogao je za sebe obrazovati
  četu. Karakterističan je slučaj Srebreničkog bataljona. Imao je 110
  pušaka a 4 čete, jedna od njih brojala je 68 pušaka a ostalo je bilo
  podeljeno na 3 čete. Komandant bataljona rezervni poručnik nije bio u
  stanju niti da smanji broj četa, niti da ih izjednači. Na svaku
  intervenciju starešina ljudi su ponavljali jedno te isto: &#187;A gde si ti
  bio kad je moja prva pukla?&#171; Ovo je redovno bilo u pijanom stanju i sa
  naperenom puškom.</p>
<p>Pojedini bataljoni su tražili i imali oficire. Ali on im je bio samo
  kao savetnik a svim silama su se trudili da ometu svako zavođenje
  discipline. Kod 2. planinskog bataljona, kada su traženi podoficiri i
  oficiri kaplari, nije se javio niko. Docnije je utvrđeno da je to bilo
  dogovoreno, jer su u tome predviđali jednu od mera za zavođenje
  discipline. Mali je uopšte bio broj jedinica koje su iskreno voleli
  svoje oficire i u svemu ih slušali.</p>
<p>Kad bi neki od starešina preduzeo oštrije mere za zavođenje
  discipline i sprečavanje pljačke čitave desetine i čete prelazile su u
  druge jedinice ili u partizane i obratno ili su se jednostavno gubile i
  lutale po pozadini. Jednog od najboljih komandira čete ubili su njegovi
  ljudi kad je sprečavao pljačku u Rogatici a na počivšeg majora
  Todorovića su potezali nož kad je stao na vrata jedne radnje da spreči
  pljačku. Morao se je ukloniti.</p>
<p>Najveći deo je bio bez nacionalne svesti i nepristupačan ma kakvoj
  ideologiji niti idealima. Rado bi išao sa svakim samo kad bi mu život
  bio zagarantovan.</p>
<p>Kada je projektovana kakva ofanzivna akcija jedinice iz sela koja su
  bila oslobođena nisu uopšte htele da učestvuju ili su bezvoljno
  dolazile i iskoristivši prvu zgodnu priliku i našavši ma kakav izgovor
  odlazili su kućama. Izgovor im je bio: &#187;Mi smo se oslobodili, pa neka
  se i svako drugo selo samo oslobodi&#171;.</p>
<p>Gerilska akcija i borba u pozadini neprijatelja bila je nemoguća iz
  prostog razloga što se za to nisu mogli naći ljudi. Nijedna jedinica
  nije htela napustiti svoje selo. Smatralo se da je dovoljno da se ono brani. Bezbroj puta je bilo naređeno da svaki
  borac mora imati uza se po 2 para veša. Niko to nije hteo izvršiti.
  Prvo, što im do čistoće nije stalo a što je još važnije da se ne bi
  izgubio razlog da se svake nedelje ide kući &#187;na presvlačenje&#171;. Usled
  ovog presvlačenja na položaju je bilo uvek tek 1/2 ljudstva dok su
  ostali bili kod kuće na presvlačenju.</p>
<p>Pojedini bataljoni su nedeljama i mesecima sedeli kod svojih kuća a
  drugi planinski bataljon, kad mu je posle jednog takvog samovoljnog
  dana naređeno da ide na položaj, prethodno je nedelju dana konferisao
  pa je tek onda uputio zahtev kojim uslovljava svoj izlazak na položaj
  sa 4 vagona brašna i po 1 vagon masti i šećera.</p>
<p>Kada je vršen kakav napad, u zapovestima je uvek bilo predviđeno da
  se u slučaju neuspeha ima zadržati na polaznom položaju. Međutim, na
  polaznom položaju su se zadržavale samo starešine dok su ljudi bežali
  pravo kućama na 2-3 dana hoda.</p>
<p>Početak ustanka bio je takoreći herojsko doba. Ljudi su sa kočevima
  i kosama jurišali na neprijatelja. Nečuvena su se junaštva događala.
  Svaka četa imala je po nekoliko ljudi koji su pretstavljali vučnu snagu
  i vukli cele jedinice napred. Tokom borbi većina takvih je izginula. Iz
  Srbije je stalno obećavana pomoć. Došli su nekoliko odreda (2 Dakićeva
  od kojih je prvi prešao u komuniste i 1 Ličko-Krajiški &#8212; kap.
  Lapčevića) pokazali su se ispod svake kritike i unosili su samo paniku
  među ostale jedinice.<sup>9</sup> Sve to, a kod pojedinaca i zasićenost novcem i
  borbom, prouzrokovalo je opadanje morala tako da je u martu mesecu bilo
  dosta i kukavičluka.</p>
<p>Još dva velika zla su bila u Bosni. Lažni oficiri i narodne vođe.</p>
<p>Razne propalice, ražalovani podoficiri (Lazar Elez) nesvršeni
  podoficir (Branko Kujača) rez. bolničar-podnarednici (Orozović,
  Prasulj, Božović) i masa drugih, odjednom su postali potporučnici,
  poručnici i kapetani. Teško je bilo ovo proveravati a nicali su svakog
  dana kao pečurke i posle nekog vremena isto tako iščezavali.</p>
<p>Narodne vođe, većinom &#187;beli seljaci&#171; stekli su ubrzo komandantske
  ambicije a naravno i želje za bogaćenjem. Na svakom koraku su pravili
  smetnje i isticali sebe. Stvorili su čitave zavere i svim silama hteli
  da onemoguće oficire kako bi oni nesmetano mogli raditi. O pojedinim od
  njih biće reči još docnije.</p>
<p>Što i pored svega ovoga cela akcija nije još ranije propala ima se
  zahvaliti naporima nekolicine a još više inertnosti Turaka i apsolutnoj
  nesposobnosti i nikakvoj vrednosti tzv. Hrvatskog domobranstva.</p>
<p align="center">SPORAZUM SA PARTIZANIMA. &#8212;</p>
<p>U prvo vreme između partizana i četnika nije bilo sporazuma ali ni
  jačeg trvenja. Mestimično se je osećala njihova podmukla propaganda ali
  se nisu još pojavljivali sa komunističkim parolama. Svako se je na
  svome otseku borio za svoj račun. Partizana je bilo u s. Šekovićima i
  na Romaniji,<sup>10</sup> ali to su bili meštani seljaci a samo vodstvo je bilo
  komunističko ali je to krilo od naroda. Potpisatom je njihov tadanji
  šef &#187;Čiča&#171; tvrdio da nisu komunisti a čak je o sebi potajno širio
  glasove da je on princ Đorđe i dosta naroda je u to verovalo.</p>
<p>1. oktobra došao je u Bosnu komunistički štab za Bosnu i Hercegovinu
  &#187;B.H&#171; određen od strane štaba za Jugoslaviju. Sačinjavali su ga: 1)
  Rodoljub Čolaković &#187;Roćko&#171; koji je sa još nekim čivutom preveo
  &#187;Kapital&#171;. On je bio mozak za B.H.; 2) Slobodan Princip &#187;Seljo&#171; koji je
  bio firma zbog svoga prezimena i porekla i 3) Svetozar Vukmanović
  &#187;Tempo&#171; koji je bio zmija.<sup>11</sup></p>
<p>Sa njima je major g. Dangić sklopio sporazum o saradnji.<sup>12</sup> Kako je
  Aćim Babić u to vreme bio u svađi sa Čičom zbog 1,800.000 din.
  opljačkanih u Rogatici koje je Čiča zadržao za sebe nehtevši Babiću da
  da polovinu i kako je Aćim vikao na Čiču na sav glas, to su partizani
  pokušali da onemoguće Babića jer im se činilo da će majoru Dangiću
  lakše podvaliti.</p>
<p>Sporazum su počeli na frontu sprovoditi u potpunosti, tj. njihove
  jedinice su učestvovale sa našim u borbama ali to su bili seljaci
  meštani do kojih njima nije bilo stalo a koji su im bili nesigurni.
  Uglavnom tu je sporazum u potpunosti sproveden i potpisati je u
  operacijama oko Olova komandovao sa 3 partizanska bataljona pored
  četničkih.13</p>
<p>U pozadini je stvar tekla sasvim drukčije. Po svim mestima koja su
  držali četnici počeli su nicati obaveštajni biroi i razni odbori za
  propagandu. Počeli su se priređivati mitinzi a po bolnicama je vođena
  otvorena propaganda, preko bolničarki.</p>
<p>Major g. Dangić suprotstavio se je ovome i zabranio mitinge.
  Partizani su tad dali veću sumu novaca Aćimu Babiću i docnije ga stalno
  plaćali da rovari protiv Dangića. Ovaj je na to sazvao širu
  konferenciju u Vlasenicama. Na toj konferenciji je sporazum poništen i
  izabrana privremena uprava Istočne Bosne.<sup>14</sup></p>
<p>Ljudi u toj upravi nisu bili na visini zadatka. Prota Milan
  Petković bivši političar bio je bez ikakve osnove, isuviše ambiciozan,
  Pera Đukanović neuk i pokvaren seljak a pri tome rože,<sup>15</sup> Aćim Babić
  pijanica i običan lopov. Najveći uspeh te konferencije bio je
  uspostavljanje jedinstvene komande, jer je počivši major Boško
  Todorović izabrat za komandanta Operativnih jedinica. Major Todorović
  je bio tako veliki čovek da je na ovom mestu nepotrebno o tome
  govoriti. Jedina mana mu je bila što je bio isuviše vojnik i pošten i
  verovao komunistima. Za kratko vreme on je postao u masama omiljen i
  sve je pošlo nabolje. Zauzeti su: Foča, Goražde, Čajniče,<sup>16</sup> Olovo i
  pripremala se ofanziva u dolini Save.<sup>17</sup></p>
<p>Baš u to vreme dešava se i raspad partizanskih jedinica i prelaz u
  četnike. Razlog ovome je bio pojačana i otvoreno komunistička
  propaganda, odricanje Boga, vere, slave, zabrana opela, primanje Turaka
  i Hrvata u redove partizana kao i rekvizicija. Osim toga se desilo i
  nekoliko ubistava viđenijih ljudi. Mi smo to iskoristili i ubacivanjem
  pogodnih ljudi i raznih letaka rasturili njihove jedinice ili su nam
  celi bataljoni prilazili. Tako je krajem decembra Romaniski partizanski
  odred koji je brojio preko 1.500 ljudi stao na oko 250, a Šekovićima je
  trebao još samo mali napor pa da spadne na desetak ljudi. Do otvorenog
  sukoba još nije došlo, ali je vladala velika napetost.<sup>18</sup></p>
<p>Pred sam Božić, u Bosni, dolazeći iz Sandžaka pojavljuje se
  proleterska brigada. Noću između Badnjeg dana i Božića ta brigada je
  razoružala nekoliko naših četa prema Mokrom i na Romaniji a vođe
  streljala. Nekoliko dana docnije ponovio se isti slučaj kod Vareša.
  Vođe su delom pobili a neke dresirali za komuniste (poručnik Dušan
  Mirić komandant Vareškog bataljona).<sup>19</sup></p>
<p>U to vreme major Dangić je ležao bolestan u Bajinoj Bašti a major
  Todorović je bio prema Hercegovini i sa njim nije bilo veze.<sup>20</sup> Ostali
  članovi uprave su bili nesposobni da donesu makakvo rešenje. Kapetan
  Račić i potpisati su tada u Olovu na svoju ruku doneli odluku i
  stvorili plan za napad na proletere kod Vareša ali je akciju
  onemogućila pojava Nemaca.</p>
<p>I nemačka kaznena ekspedicija.<sup>21</sup> &#8212; 11 januara dobivene su prve vesti
  o koncentraciji Nemaca u Zvorniku, Tuzli, Palama i Višegradu i o nameri
  da napadnu Istočnu Bosnu. Ova vest je u privremenu upravu unela krajnu
  pometenost i paniku. Svakog časa su se izdavala obaveštenja i naređenja
  u kojima se ogledala nesposobnost i strah. Najzad je uprava izdav
  naređenje da se ne prima borba utekla u Srbiju prepustivši komandante
  odreda samima sebi. U pojedinim naređenjima davana je nada da četnicima
  neće ništa. Ovo je imalo za posledicu da nam je zarobljeno oko 600&#8212;700
  ljudi i nekoliko oficira.</p>
<p>Nemci su se zadržali u Bosni svega nekoliko dana a posle njihova
  prolaska Hrvati su se takođe povukli ne smejući se zadržavati. Izgubili
  smo samo Olovo, Sokolac i Rogaticu koje su poseli Turci i Hrvati i
  Foču, Goražde i Čajniče koje su zauzeli komunisti.<sup>22</sup></p>
<p>Posle prolaska Nemaca mi smo se brzo snašli poseli iste položaje
  koje smo ranije držali i uspostavili stare frontove. U izvesnim
  stvarima od prolaska Nemaca imali smo i koristi. Narod se malo trgao i
  oberučke prihvatio oficire. Naređenja su bolje i preciznije izvršavana.
  Ukinuta je privremena uprava i ustanovljen samo operativna štab i
  komanda pozadine.<sup>23</sup> Cerska brigada<sup>24</sup> dobila je zadatak da uredi
  pozadinu. Ona je drastičnim merama i idući od mesta do mesta zavodila
  red. Na položaje su došli i oni koji to nikad nisu pomišljali. Jednom
  rečju stanje se je u svakom pogledu popravilo.</p>
<p>Spletke u Bosni. &#8212; Posle prolaska Nemaca i kada je major g. Dangić
  ukinuo Privremenu upravu nastale su različite spletke. Komunisti
  (proleteri) su pri nailasku Nemaca utekli a mesni su bili ošamućeni i
  trenutno se nisu pojavljivali. Aćim Babić je bio uklonjen te je u
  Vlasenicama uglavnom bio red. No nastale su spletke sa druge strane.</p>
<p>Prota Milan Petković bivši pretsednik privremene uprave, bivši
  narodni poslanik a inače pokvaren čovek kao i većina političara, čovek
  sa nezajažljivim ambicijama bez osnove i nekakvim ubeđenjem da je on
  predodređen za pretsednika bosanske vlade uhvatio je u svoje mreže
  kapetana Ristu Ćukovića komandanta Zvorničkog sektora, inače sklonog
  piću u velikoj meri, vojvodu Peru Đukanovića, Ljelju Petkovića
  graničara inače njegovog rođaka. Sa njima i još nekolicinom počeo je
  rovariti protiv majora g. Dangića tražeći obrazovanje narodne vlade. Sa
  njima je bio i nekakav Branko Kujača koji je 1-X-1939 god. stupio u
  vazduhoplovnu podoficirsku školu a u Bosni se obreo kao p. poručnik a
  sad je već kapetan. Svi su oni vodili pregovore sa vladom u Beogradu i
  dobili oko 2.000.000 dinara koji su najvećim delom nestali neznam kud.
  Ta veza ih je još najviše spajala. Kada bi major g. Dangić pokušao da
  jednog od njih pozove na odgovornost nastala bi čitava uzbuna kod
  jedinica i rođaka. Najzad se je uspelo da se kapetan Ćuković (koji je u
  pijanstvu 1 čoveka ubio a 1 izbo nožem) i Kujača uhapse. Izgledalo je
  da će se stvar najzad urediti ali su se pojavili komunisti te su se
  tako spasli osude. I sada posle napuštanja Bosne ova grupa radi za svoj
  račun. Njihov štab je u Čulinama između Ljubovije i Banje Koviljače.
  Kapetana Ćukovića su Nemci uhapsili a potom pustili. Ova grupa će
  ubuduće ometati svaku akciju u Bosni te bi je po svaku cenu trebalo
  onemogućiti.</p>
<p>Spletke iz Srbije. Posle prolaska Nemaca kroz Istočnu Bosnu i kada
  je izgledalo da se oni neće više mešati u bosanske stvari odjednom se
  kod mnogih ljudi u Srbiji (bosanaca a i drugih) pojavila čudna ambicija
  da preuzmu vođstvo u Bosni.</p>
<p>Jedan od njih je bio advokat Dr Slobodan Subotić. On je na izgled
  pomagao majora g. Dangića a iza leđa je radio protiv njega. On je inače
  Aćimovićev čovek i jednom je u ministarstvu zvanično primio zahvalnost
  od bosanaca u Beogradu zbog spašavanja Bosne. Stvar se po pričanju
  odigrala u frakovima.</p>
<p>Njegov ortak bio je nekakav tajanstveni &#187;kapetan&#171; Da-kić. On je sa
  punom potporom vlade organizovao dva odreda (od po 160 ljudi) za svakog
  čoveka pored kokarde imao je pripremljenu i crvenu zvezdu. Njegove veze
  sa komunistima bile su nesumnjive. Prvi njegov odreći kojim je komandovao kapetan
  g. Predrag Marković odmah po prelasku u Bosnu prišao je komunistima.</p>
<p>I ova dvojica su uzeli od vlade nekoliko miliona koji su iščezli.
  Prema nekim vestima za njima je izdata poternica. Postoji opravdana
  sumnja da su ovih dvojica sa Lautnerom umešani u hapšenje majora g.
  Dangića.</p>
<p>Osim ovih bilo je u Srbiji još mnogo ljudi koji su hteli da postanu
  vođe. Usled toga su činjene razne sabotaže. Ljudi koji su pošli za
  Bosnu upućivani su na drugu stranu a municija zadržavana itd.</p>
<p>Sve ovo imalo je loših posledica po Bosnu i ogledalo se na ćelom radu.</p>
<p>Ustaška ofanziva:<sup>25</sup> Kroz svo ovo vreme ustaše nisu mirovali.
  Pripremili su se, po njihovom mišljenju, za konačan obračun. Od Hrvata
  ustaša i muslimana koji su izbegli od svojih kuća Jure Francetić
  (emigrant) obrazovao je Crnu legiju sa crnom uniformom. U njoj su
  sakupljeni najveći zlikovci i činili su takva zverstva da ih se gnušaju
  čak i ostali delovi ustaša. Obrazovana je i železnička vojnica. Oni su
  izvanredno naoružani tako da svaka desetina ima 2 puškomitraljeza sa
  masom teških mitraljeza i nešto bacača i topova.</p>
<p>Krajem februara ovi specijalno opremljeni delovi (imali su i krplje)
  preduzeli su ofanzivu od Sokolca ka Han Pijesku. Baš u to vreme mi
  nismo imali municije. Vođene su ogorčene borbe oko Žljebova, Krama i
  Han Pijeska i ustaše su uspeli da prodru na Han Pijesak. Sa njima je
  lično bio Francetić (poglavar za Bosnu i Hercegovinu). Oni su upali u
  Pijesak ali nisu mogli držati ceo put od Romanije do Pijeska te smo ga
  na nekoliko mesta presekli a Pijesak opkolili sa nadmoćnom snagom.</p>
<p>U nekoliko borbi ustaše su istrošili municiju i bilo je pitanje samo
  topljenja snega pa da Pijesak sa ogromnim plenom ponovo padne u naše
  ruke. U to vreme &#8212; 16 marta u našoj pozadini pojavili su se komunisti
  te je nastalo rasulo.</p>
<p>Komunistička opasnost. Kao što sam naveo, posle prolaska prve
  kaznene ekspedicije mi smo se brže snašli nego komunisti. Proleteri su
  utekli, a ono malo bosanskih komunista bilo je zbijeno između Knežine,
  Olova i Vareša. Bili su apsolutno neaktivni u prvo vreme. Oko 15
  februara počeli su da se pojavljuju njihovi letci u kojima su napadali
  oficire i u kojima su iznošene tako krupne laži da je efekat bio sasvim
  suprotan. Jedan deo četnika (oni koji su već bili partizani i znali s kim
  imaju posla) kao i oni krajevi koje su još držali komunisti počeo se
  spremati na otpor.</p>
<p>Potpisati je tada komandovao Kladanjsko-Olovskim sektorom i
  jedinicama koje su opsedale Sokolac. Bio je na terenu na kome se
  osećalo komunističko rovarenje. Jedne noći je jedna komunistička četa
  prešla preko Glasinca idući ka Prači. Sa njima je bio jedan deo vođa.</p>
<p>Potpisati je jasno predosetio opasnost. Još ranije je tražio da mu
  se uputi jedan deo Cerske Brigade da posluži kao pokretačka snaga pri
  uništavanju bosanskih komunista. Mesni četnici su bili protiv komunista
  ali se nisu usuđivali da počnu. Trebalo je samo 50 ljudi da počnu.
  Međutim Operativni štab je mislio da su izveštaji potpisatog isuviše
  pesimistički.</p>
<p>Komunisti su tada držali Foču, Goražde i Čajniče i držali položaje u
  neposrednoj blizini Prače i Rogatice. Pozadi tih položaja su bili
  proleteri. Komunističke vođe u Bosni jasno su uviđale svoju propast.
  Očigledno je bilo da će pokušati sve da se spasu ili bar da upropaste i
  četničku akciju.</p>
<p>U februaru smo uhvatili 2&#8212;3 komunistička kurira i stre-ljali. Jasno
  je bilo da je ona četa preko Glasinca bila eskarta za vođe koje su išle
  da traže pomoć od Glavnog štaba. U tome su i uspeli. Tek početkom marta
  upućeno je dvadesetak ljudi iz Cerske Brigade na Han Pijesak. U to
  vreme je počela ustaška ofanziva i ovi su se ljudi morali upotrebiti za
  hvatanje begunaca. Cilj je bio promašen. Mesni komunisti su ostali i
  oni su sastavili plan i dobivši pomoć i izveli ga. Da su oni bili
  blagovremeno uništeni, proleteri ne bi bili u stanju da izvedu ono što
  su izveli.</p>
<p>Oko 8. marta, dok smo mi vodili borbe oko Pijeska i Kra-ma, pojavile
  su se 2 proleterske brigade koje su izmanevrovale naše položaje i
  napali na štab na Borikama.<sup>26</sup> Platilo je glavom oko 54 čoveka a među
  njima oko 6 oficira, naravno, u najstrašnijim mukama.</p>
<p>Slom: U to vreme bili smo potpuno angažovani u borbi sa ustašama.
  Situacija se taman počela poboljšavati. Svi su oficiri svim silama
  radili na pripremanju ljudi za borbu protiv komunista. Ljudi bi se
  zaista i tukli da su naišli na naše položaje. Oni su bili mnogo
  pametniji. Privukavši se okolnim pute-vima a vođeni mesnim komunistima,
  sa celom masom od dve proleterske brigade pojavili su se 16 marta u s.
  Derventi (između Milića i Srebrnice). Naš operativni štab, koji se nalazio u
  Milićima, jedva se spasao bekstvom u poslednjem minutu prema
  Vlasenicama.</p>
<p>Ove proleterske brigade bile su sastavljene od Srbijanaca,
  Crnogoraca i Sandžaklija sa dosta muslimana i cigana. Gde god su naišli
  svuda su objavljivali da četnicima neće ništa, samo će da pobiju
  oficire, podoficire i žandarme. To su zaista i sprovodili.</p>
<p>17 marta u zoru ove jedinice su zauzele i Vlasenice. Komandant sreza
  u Vlasenicama rezervni potporučnik Mićić Momčilo hteo je da brani
  Vlasenice ali su ljudi (Grmečki i Srem-sko-Slavonski odred kao i nešto
  meštana &#8212; svega oko 100 ljudi) odbili da se bore sa &#187;braćom&#171;. Oni su se
  razbegli i jedan deo komunisti su pohvatali i neke streljali.</p>
<p>16 marta po podne, na izveštaj o pojavi komunista kod Milića,
  kapetan Račić u sporazumu sa potpisatim doneo je odluku da sa Cerskom
  Brigadom, Krajiškim odredom (kapetan Marković u to vreme bio u bolnici
  u Vlasenicama) i 2 čete iz Milićskog bataljona obiđe komuniste i
  napadne ih sa leđa u Milićima. Po tadanjim podacima ovih je bilo 2&#8212;300
  a doc-nije je utvrđeno da ih je bilo preko 1000. Potpisati je ostao sa
  1. i 2. Planinskim, Olovskim, Zalukovačkim, Vlaseničkim, Milićskim i
  Derventskim bataljonom [da] opsađuje Pijesak.</p>
<p>Kada je kapetan Račić 17 u zoru stigao u Derventu saznao je da
  komunista ima oko 1000. Nije izvršio napad nego je zatvorio put:
  Milići&#8212;Srebrnica. U toku toga dana i sledeće noći Krajiški odred, koji
  je držao put, prišao je komunistima, a obe Milićske čete, koje su bile
  na levom krilu, razbegle su se. To je imalo za posledicu da je jedan
  deo Cerske Brigade, koji se nalazio između njih, opkoljen, poručnici
  Milović i Rao-savljević poginuli, a 16 ljudi uhvaćeno i streljano.</p>
<p>Potpisati se nalazio kod Pijeska u s. Čađavici.<sup>27</sup> Pošto od kapetana
  Račića nije dobio vesti 17 do 11 časova a jedinice su izjavile da se sa
  partizanima neće boriti, a oficirima su nudili da ih sakriju te je
  izdato naređenje da se svi bataljoni povuku na liniju: Viogor&#8212;Stublić
  te da se na toj liniji obrazuje front i sačuva bar srez Srebrenički.
  Pošto su se iza leđa bataljona nalazila njihova sela to bataljoni nisu
  hteli da se povuku osim Milićskog i Derventskog. I ova dva kad su došli
  do svojih sela otišli su kućama te su oficiri ostali sami.</p>
<p>Za nekoliko dana komunisti su bez borbe zauzeli još Drinjaču,
  Srebrnicu i Bratunac a oficiri sa izvesnim brojem istaknutijih četnika
  morali su preći u Srbiju.</p>
<p>Komunisti su izvestan broj oficira i četnika streljali a da kod
  ostalih nisu naišli na otpor. Sada je narodu bilo jasno da komunisti
  nisu braća ali, osim pojedinaca, niko nije hteo sa njima borbu i to
  samo iz praktičnih razloga.</p>
<p>Izvestan broj četnika se je razbegao a neki bataljoni su napustili položaje i razišli se kućama.</p>
<p>Kada su ustaše sa Pijeska izvršili napad prema Vlaseni-cama
  komunisti su se uklonili a četnici, nemajući čvrste komande, razbegli i
  tako su ustaše zauzeli sva veća mesta zaključno sa Bratuncem i
  Srebrnicom.</p>
<p>Konačni slom. &#8212; Ponovnim prelaskom oficira sa malim brojem ljudi
  uspelo je se da se obrazuje front: Bjelovac<sup>28</sup>&#8212;Viogor&#8212;Zagrađe &#8212;
  Batura&#8212;Stublić. U to vreme pada i hapšenje majora g. Dangića od strane
  Nemaca, pred sam polazak u Bosnu. Komandu je primio vojvoda Stevan
  Botić. Ljudstva je na položajima bilo dovoljno. Sa malom pomoći u
  ljudstvu (kao moralna podrška) i materijalu uspeh je bio još uvek
  moguć. Čak su vršeni i napadi na Srebrnicu i Bratunac ali moral boraca
  je bio ispod nule. Sve je bilo sito borbe a oni kojim su kuće pogorele
  otvoreno su izjavljivali da neće više da se bore jer nemaju zašta. 95%
  drugih ideala stvarno nije ni imalo.</p>
<p>Uzaludni su bili svi napori oficira. Sve oči, a naročito &#187;narodnih
  vođa&#171; bile su okrenute ka Drini. Bilo je jasno da će pri prvom ustaškom
  napadu nastati katastrofa. Naređena je evakuacija neboračkog
  stanovništva. Iz Srbije ovo je ometano i čak su od strane Nemaca nazad
  vraćeni žene i deca koji su već prešli.</p>
<p>Noću 2/3 maja neki su bataljoni napustili položaje a ustaše su zorom
  napali baš na tome mestu. Nastalo je opšte bekstvo prema Drini.
  Pokušaji operativnog štaba i nekolicine oficira da obrazuju zaštitnice
  propali su u opštoj panici. Prvim čamcem noću 3/4 prevezli su se
  narodne vođe vojvode, komandanti bataljona i k-diri četa, na čelu sa
  Čedom Filipovićem vojvodom osatskim čiji je greh prema srpstvu toliki
  da ga ovde moram izložiti.</p>
<p>Trgovac iz Osata i milioner, u početku ustanka pokazao se valjan i
  postao komandant bataljona a docnije vojvoda. Ima imanje u Srbiji. U
  kritičnim danima krajem aprila najveći deo imanja (hranu, novac i
  stoku) prebacio je u Srbiju, a dućansku robu i zemlju podelio Turcima
  komšijama na čuvanje. Od Operativnog štaba je najenergičnije tražio da
  se vojska raspusti i ide u Srbiju. Kad je to odbijeno učinio je to sam.</p>
<p>Neposredan povod za potpunu katastrofu bio je baš on.</p>
<p>Usled neorganizovanog povlačenja i bezglavog bekstva masa žena i
  dece kao i izvestan broj boraca stignuti su na Drini i poklati od
  strane ustaša.</p>
<p>Noću između 4/5 prešao je Operativni štab u Srbiju a 6 u jutru i
  poslednji naoružani četnici. Prilikom ovog prelaska izvestan broj
  oficira je pohapšen a četnika razoružan. Dobar deo sklonio se u sela
  pokraj Drine i u Višegradski srez.</p>
<p>U Bosni je između linije: Vlasenice&#8212;Han Pijesak i Drine, oko
  Knežine, u planini Devetaku i između Kladnja i Olova i Vareša ostalo
  oko 3.000 naoružanih ljudi po šumama.</p>
<p>Ovim je ugušen organizovani ustanak u Istočnoj Bosni.</p>
<p>Po mišljenju potpisatog uzroci za nepovoljan razvoj ustanka su sledeći:</p>
<p>1.) Mentalitet naroda;</p>
<p>2)&nbsp; Nedovoljan broj oficira, a naročito nedostatak u prvo vreme.</p>
<p>3)&nbsp; Nedovoljan autoritet vođstva (posledica ono pod 1).</p>
<p>4)&nbsp; Narodne vođe, koji su bili ili pokvarenjaci i. . <sup>29</sup> ili obični razbojnici i lopovi;</p>
<p>5.) Postupanje prema Turcima;</p>
<p>6.) Opšta pljačka i želja za bogaćenjem;</p>
<p>7.) Razne spletke i ambicije u Srbiji i Bosni; i</p>
<p>8.) Komunisti.</p>
<p>Pored svega gore izloženog da nije bilo komunista nikada Hrvati ne
  bi ugledali Drinu. Oni su namerno izazvali slom da bi od Bosanaca
  stvorili proletere.</p>
<p>Ovde je u glavnim linijama iznet tok ustanka u Bosni. U koliko su
  potrebni detalji pojedinih momenata ili rad pojedinih lica, potpisati
  može po naređenju dostaviti.</p>
<p align="center">S verom u Boga, za Kralja i Otadžbinu.</p>
<p align="center">Pešad.   kapetan  II  klase </p>
<p align="center"><strong>Mil. J. Momčilović</strong></p>
<b class=medtxt><p><sup>1</sup>&nbsp; Original (pisan mastilom, ćirilicom)  u Arhivu VII, Ča, k.  175, reg. br. 28/4 (BH-V-2728).</p>
<p><sup>2</sup>&nbsp; Od avgusta 1942. do aprila 1945. komandant Romanijskog
  Četničkog korpusa. Ubijen od ustaša u Lijevču polju (Banja Luka) krajem
  aprila 1945.</p>
<p><sup>3</sup>&nbsp; U Rašića Gaju ustaše su od 22. juna do 8. jula 1941. na
  zverski način ubile oko 80 Srba. Opširnije o tome i kasnijim
  događajima, vidi R. Čolaković, Zapisi, II, str. 59&#8212;65.</p>
<p><sup>4</sup>&nbsp; U istočnoj Bosni je samo deo srpskog stanovništva podigao
  ustanak radi spašavanja vlastitog života, u celini ustanak je bio
  smišljeno-organizovan od strane KPJ. Opširnije o tome, vidi Zbornik
  NOR-a, tom II, knj. 1, tom IV, knj. 1; Oslobodilački rat, knj. 1, str.
  88&#8212;93; dr Z. Antonić, n.d.</p>
<p><sup>5</sup> i <sup>6</sup> O oslobođenju tih mesta avgusta 1941, vidi R. Colaković, Zapisi, II, str. 4S-50, 73 i 74.</p>
<p><sup>7</sup> Slaviša (ne Franc) Vajner Čiča, tada komandant Romanijskog NOPO.</p>
<p><sup>8</sup> Majori Jezdimir Dangić i Boško Todorović su početkom septembra
  1941. došli na Romaniju sa četom vojnika i vodom pionira. Sa njima su
  se povezali predstavnici Štaba Sarajevske oblasti i vodili više
  razgovora o saradnji i četničkim planovima. Opširnije o tome, vidi
  Zbornik NOR-a, tom IV, knj. 1, dok. br. 185 i Arhiv VII, A NOR, k.
  1701, reg. br. 20&#8212;7.</p>
<p><sup>9</sup> O dolasku i akcijama tih odreda, vidi Arhiv VII, Ca, k. 175, reg. br. 24/4 i A NDH, k. 62, reg. br. 12/2.</p>
<p><sup>10</sup>&nbsp; Na području Romanije i Birča tada su dejstvovali Romanijski
  i Birčanski NOPO. O njihovom formiranju i dejstvima, vidi Abdulah
  Sarajlić, Ustanak na Romaniji, VIG, br. 1/1952 i Miloš Zekić, Stvaranje
  i razvoj Birčanskog partizanskog odreda 1941. godine, VIG, br. 2/1950.</p>
<p><sup>11</sup>&nbsp; O sastavu, formiranju Glavnog štaba NOPO Bosne i
  Hercegovine i dolasku pojedinih njegovih članova u istočnu Bosnu, vidi
  R. Čolaković, Zapisi, II, str. 7&#8212;14, i 17&#8212;83.</p>
<p><sup>12</sup>&nbsp; Vidi dok. br. 7.</p>
<p>13&nbsp; U neuspelom napadu na Olovo (1/2. novembra 1941) bilo je
  predviđeno učešće Vlaseničkog četničkog odreda, Derventskog četničkog
  bataljona i delova Romanijskog i NOPO &#187;Zvijezda&#171;, uz sadejstvo
  Ozrenskog NOPO (Arhiv VII, Ca, k. 174, reg. br. 38/3 i 4/5).</p>
<p><sup>14</sup>&nbsp; Vidi dok. br. 29.</p>
<p><sup>15</sup>&nbsp; Tako su četnici nazivali sve one koji su bili za saradnju
  sa partizanima ili na bilo koji način ispoljavali simpatije prema NOP-u.</p>
<p><sup>16</sup>&nbsp; Ta tri mesta su italijanske trupe ustupile četnicima (vidi dok. br. 31).</p>
<p><sup>17</sup>&nbsp; Vidi dok. br. 49, nap. 3.</p>
<p><sup>18</sup>&nbsp; O odnosima između četnika i partizana u istočnoj Bosni
  novembra i decembra 1941, vidi Zbornik NOR-a, tom II, knj. 2, dok. br.
  93, tom IV, knj. 2, dok. br. 58, 87, 91 i 94, knj. 3, dok. br. 1, i
  Oslobodilački rat, knj. 1, str. 178.</p>
<p><sup>19</sup>&nbsp; O dolasku 1. proleterske NOU brigade u istočnu Bosnu, vidi
  Zbornik NOR-a, tom II, knj. 2, dok. br. 71, 74, 75, 78 i 87, tom IV,
  knj. 2, dok. br. 87, 89 i 94.</p>
<p><sup>20</sup>&nbsp; Vidi dok. br. 49.</p>
<p><sup>21</sup>&nbsp; Vidi dok. br. 38, nap. 3.</p>
<p><sup>22</sup>&nbsp; Vidi dok. br. 54, nap. 2, 3 i 4.</p>
<p><sup>23</sup>&nbsp; Naredba o tome nalazi se u Arhivu VII, Ča, k. 170, reg. br. 35/4.</p>
<p><sup>24</sup>&nbsp; Tako je nazivan Cerski četnički odred.</p>
<p><sup>27</sup> i <sup>28</sup> Ta mesta nisu nađena na karti 1:100.000.</p>
<p><sup>29</sup> Nečitka reč.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_100.htm"><b>Prethodni dokument</b></a></TD><TD><a href="4_14_1_102.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
