<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 

<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_118.htm"><b>Prethodni dokument</b></a></TD>
<TD><a href="4_14_3_120.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>ZAPOVEST KOMANDANTA 1. RAČANSKE BRIGADE OD 17. APRILA 
1944. KOMANDANTIMA BATALJONA ZA POSE-DANJE POLOŽAJA KRŠANJE — KALUĐERSKE 
BARE RADI SPREČAVANJA PRODORA JEDINICA NOVJ PREMA PL. TARI1</strong></p>
<p>Štab 1. Račanske Brigade</p>
<p>Pov. O. Br. 272.</p>
<p>17. aprila 1944. god.</p>
<p>Položaj.</p>
<p align="center">ZAPOVEST</p>
<p align="center">(Sekcija Vardište — Užice razmera: 1.100.000)</p>
<p>Komunisti2 — crveni u svome pokušaju prodora za Srbiju, dobili su teške 
batine u dolini Ibra — Guče i Ivanjice, razbijeni povlače se iz Srbije istim 
pravcem kojim su i upali u Srbiju. Ima verovatnoće da se neki komunistički 
delovi u svome ostupanju — begstvu preko Tare — Zaovina i Staroga Broda 
prebace u Bosnu i tako izbegnu svoje potpuno uništenje u Srbiji.</p>
<p>Na Bijelome Brdu jake snage Nemaca3 čeka[ju] komuniste u njihovom begstvu iz 
Srbije.</p>
<p>Naše snage, Pavle Đurišić zauzeo od komunista: Bijelo Polje,4 Sahovići, 
Mojkovac, Berane i Andrijevicu. Severne i Južne Crnogorske trupe nastupaju ka 
Kolašinu, ovde su crveni u paničnom begstvu.</p>
<p>Major Drašković razbio kod Foče 27. komunističku diviziju.5</p>
<p>U vezi naređenja Istaknutog Dela V. Komande Broj službeno od 16. aprila 
1944. godine,6 za zatvaranje Tare i posedanja položaja u Kršanju, —</p>
<p>NAREĐUJEM:</p>
<p>1. — 1. Bataljon—Zaov-ljanska četa jačine 70 ljudi, komandant p.poručnik 
Lika Karaklić.</p>
<p>Odma poseda položaj Kršanje, sa zadatkom sprečavanje upada i odstupa 
komunista preko Zaovina ka Starom Brodu. Hvata vezu sa delovima Bosanskih 
brigada, koje se nalaze u Župi i sa komandantom 4. bataljona na Sekulićima.</p>
<p>Ljudstvo koje pripada štabnoj grupi ima se odma javiti u ovaj štab.</p>
<p>2. — 3. Bataljon, komandant narednik Vidačić Gojko, jačina 80 ljudi:</p>
<p>Poseda položaj Kaluđerske Bare, sa zadatkom sprečavati upad i odstup 
komunista preko Tare ka Vežanji i Starome Brodu. Hvata vezu sa 4. bataljonom na 
Sekulićima. Levo sa Zlatiborskom i Užičkom Brigadom.</p>
<p>Pored gornjega zadatka sprečava izvoz građe preko Kremanske stanice.</p>
<p>4. — Bataljon, komandant poručnik g Kostić Voislav, jačina 45. ljudi:</p>
<p>Poseda položaj na Sekuliću sa zadatkom sprečavanja upada komunista na ovaj 
teren i njihov odstup ka Vežanji i Starome Brodu. Hvata vezu sa komandantom 1. 
bataljona u Kršanju i komandantom 3. bataljona na Kaluđerskim Barama.</p>
<p>Sve gore navedene jedinice imaju posesti određene položaje u toku današnjega 
dana i noći.</p>
<p>Ishrana ljudstva sa svoji teritorija.</p>
<p>Na položaj povesti najnužniji broj tovarni grla, koji će služiti za 
prenos artikala hrane i drugih potreba.</p>
<p>Sve jahaće konje koje su do sada komandanti bataljona imali na upotrebi 
vratiti sopstvenicima u toku današnjega dana.</p>
<p>Komandant celoga gornjega sektora biće moj pomoćnik p. poručnik g. 
Jovanović Ratko, koji će odma uhvatiti vezu sa Istaknutim Delom Štaba V. 
Komande, od kuda će preko radio stanice dolaziti do tačnih podataka o kretanju 
komunista i okupatorski trupa i o tome davati potrebna uputstva i obaveštenja 
komandantima bataljona.</p>
<p>Svi komandanti bataljona staviće komandantu sektora po jednoga otresitog 
vojnika, koji će služiti za prenos obaveštenja. Ovi vojnici imaju biti na dan 
18. ovoga meseca do 12. časova u Komandi mesta Zaovine.</p>
<p>Komandanti bataljona izvestiće me da su prednju za-povest primili i po istoj 
postupili.</p>
<p>Ljudstvo 4. bataljona koje nema oružja ostaće u kasarni u Perućcu pod 
komandom Mihaila Škrnića, a ovaj biće pod neposrednom komandom štaba 
brigade.</p>
<p align="center">S verom u Boga za Kralja i Otadžbinu!</p>
<p align="center">Draža nas vodi veličini i slobodi!</p>
<p align="center">Pobeda je naša!</p>
<p>Komandant, p. poručnik7 M.P.8</p>
<p>&nbsp;</p>
<p>1&nbsp; Original (pisan na mašini, ćirilicom) u Arhivu VII, Ča, k. 30, 
reg. br. 1/6 (S-V-1957).</p>
<p>2&nbsp; Odnosi se na delove 2. proleterske udarne i 5. udarne divizije NOVJ. 
O njihovim borbama protiv nemačkih i bugarskih trupa, kao i četnika, ljotićevaca 
i delova Srpske državne straže kod Ušća i Ivanjice, vidi tom I, knj. 20, 
dok. br. 150.</p>
<p>3&nbsp; Verovatno su u pitanju delovi legije »Krempler«.</p>
<p>4&nbsp; Vidi dok. br. 114.</p>
<p>5&nbsp; Reč je o napadu četnika Drinskog korpusa na bolnicu 27. divizije 
NOVJ, 13. aprila 1943, kojom prilikom je poginulo 10 i nestalo 70 bolesnika i 
ranjenih boraca. Četnici su zarobili deo bolnice, ali ga je protivnapadom 
oslobodio 1. bataljon 16. muslimanske udarne brigade (Arhiv VII. arhiva NOP-a, 
k. 1111, reg. br. 1/1; arhiva Ča, k. 160, reg. br. 6/15).</p>
<p>6 To naređenje Redakcija nije pronašla.</p>
<p>7&nbsp; Potpis nečitak. Verovatno D. (Dobrosav) Ordagić.</p>
<p>8&nbsp; Okrugli pečat: »Komanda jugoslovenske vojske u otadžbini Gorski štab 
br. 136«.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_118.htm"><b>Prethodni dokument</b></a></TD>
<TD><a href="4_14_3_120.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
