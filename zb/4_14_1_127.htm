<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_126.htm"><b>Prethodni dokument</b></a></TD><TD><a href="4_14_1_128.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>IZVEŠTAJ KAPETANA PAVLA GRUBAČA OD 23. JULA 1942. MAJORU PETRU
 BAĆOVlĆU O RADU GORSKOG ŠTABA BOSANSKIH ČETNIČKIH ODREDA I SITUACIJI U ISTOČNOJ BOSNI<sup>1</sup></strong></p>
<p>23. 7. 1942</p>
<p>Gospodine majore,</p>
<p>juče na 22 jula o.g. prebacio se preko Drine vojvoda Botić sa svojim
 ljudima. Sa njim je prešlo oko 200 ljudi. Od toga imalo je oružja oko
 60 ljudi. Pre samog prelaza došlo je do cepanja između ljudstva i
 blagodareći samo slučaju što nije došlo do borbe među njima. Sa njima
 je otišlo većinom ljudstvo koje želi da se prebaci i da ide svojim
 kućama da radi. Verujem da sa njima od svih ljudi koji su prešli neće
 ostati ni 20 ljudi. Još pre nego su se krenuli odavde uspeo sam da sve
 oficire odvojim od njih i da ih vežem za našu stvar. Sa njime je otišao
 jedino kapetan Pejić<sup>2</sup> koji mi je pi[sa]o i molio da mu oprostim jer je
 morao da ide pošto ga progone ovdašnje vlasti. On je obećao da će o
 svemu podnositi izveštaj i da našem pokretu pripada i dušnom i telom.
 Major Vranješević<sup>3</sup> govori da će ići za Krajinu, i da će [se] sa Botićem
 rastati na Majevici. Kapetan Mitranović<sup>4</sup> odvaja se od njih po prelasku
 preko Drine i ide za Romaniju. Na njega možemo računati sigurno jer mi
 je dao časnu oficirsku reč. On će sve izveštaje podnositi meni. Oba
 brata Bulatovića ostala su kod mene kao i Botićevi najprisniji
 prijatelji koji su ga napustili čim sam im objasnio smernice Lazara
 Trklje i Stevana Botića.<sup>5</sup> Vođe iz Majevice bile su kod mene i sa njima
 sam celu stvar uredio onako kako se moglo očekivati. Oni su ga
 napustili i ja sam im dao objave te su otišli preko Užica da bi stvar
 na Majevici uredili pre nego oni dođu. Dakle unapred imaju da naiđu gde
 se god pojave na trnovite staze. Smatram da ću u tome uspeti ako ne sto
 po sto ono bar 95 od sto. Na Romaniju šaljem za dva dana naše ljude
 koji će urediti celu stvar i onemogućiti sprovođenje u delo
 Zemljoradničke stranke i njenog programa preko krvi naših najboljih
 sinova. Dakle sve sam preduzeo lako da oni unapred nemogu nigde naići
 na polje rada gde se naša akcija nije osetila. Ja sam se držao onoga gesla &#187;Ko prvi
 devojci, devojka je njegova&#171;. Smatram da je tako i sa seljakom. Botić
 je preko svojih ljudi uspeo da je iz odreda potpukovnika Matića<sup>6</sup> otišlo
 36 ljudi sa oružjem i sada neznam da Matić neće imati neugodnosti kod
 Nemaca pošto su puške registrovane. Botić je sa time prekinuo svaku
 vezu sa Matićem koji mu je dao 11 sanduka municije i hrane, pre odlaska.</p>
<p>Od ljudi sa našeg sektora računajući tu Rogatički srez nije otišao nijedan čovek.</p>
<p>Ja ću sada sve ljude koji su bili sa njima rasporediti na sektoru
 koji Vam je određen,<sup>7</sup> tako da će se rad početi intenzivno za koji dan.
 Pored svih teškoća i prepreka na koje se nailazi nadam se da će se
 uspeti i da će ceo rad biti krunisan uspehom koji ima da se vidi onoga
 momenta kad to zatreba. U koliko ne dobijem upustva u pogledu oficira
 koji se nalaze kao suvišni u pojedinim komandama ja ću im dati dužnosti
 tako da nijedan ne ostane bez posla. Nadam se da će oficira biti, samo
 intelektualaca ima veoma malo a oni bi nam bili sada veoma potrebni jer
 ne možemo uvek samo grudima dobijati bitku već moramo i glavom sada da
 radimo. Neke već sada imam i nadam se da će ceo njihov rad uroditi
 plodom. Lica koja sam angažovao nemogu sada kazati a prilikom sastanka
 to će te doznati.</p>
<p>Sa Drinskom grupom stojim odlično. Oni mi izlaze u susret u svemu
 jer inače bez srestava nebih mogao izlaziti na kraj niti raditi.</p>
<p>Molim Vas pismo od 518 predajte Komandantu. Ono je trebalo da se
 otkuca ali Trklja je tražio da mu se da ključ pa da ga otkuca inače
 nije drukčije hteo da ga preda. Ja mu nisam hteo dati ključ radi toga
 moram da ga šaljem ovim putem. On se plašio da nije što protivu njega
 upereno.</p>
<p>Novosti nema koje se tiču Vas osim onoga što sam Vam javio. Trebate se čuvati.</p>
<p>U Hrvatskoj je još uvek veliko vrenje. Razgovarao sam sa jednim
 narednikom koji je u Hrvatskoj vojsci. On mi je pričao da komunisti
 prave mnoge štete i nerede po Hrvatskoj. Kaže da su svi Hrvati osim
 jednog malog broja pristalice Mačeka. Priča da se zeleni kadar
 pojačava svaki dan i da se oni nadaju da će ubrzo neprijatelj propasti. Kaže da su dobro
 organizovani i da žele saradnju sa Srbima. Molio je da se kaže ljudstvu
 da ne ubijaju domobrance već da se sa njima stupi u dodir i da nijedan
 od njih neće otvarati vatru. Mačekovci strašno mrze ustaše i sami im
 prete da će se sa njima obračunati. Vidi se da postoji trenje između te
 dve struje. Kaže da su ustaše veoma slabe ali ih drže Nemci i
 Italijani. Mnogo se žale na Muslimane i žele obračun sa njima. Svi
 mlađi oficiri su protivni današnjem poretku u Hrvatskoj i žele
 uspostavljanje Jugoslavije. Pričao mi je da komunisti prave najviše
 nereda po Zagrebu i okolini.</p>
<p>Javio mi je jedan prestavnik odreda Kalabićevog da se isti odred
 odmetnuo i da želi da se prebaci u Bosnu. Tražio sam da komandant toga
 odreda dođe kod mene i nadam se da ću uspeti da sa njim načinim
 sporazum da se to ljudstvo upotrebi na našem sektoru. Nadam se da će
 ljudstvo doći do 27 o.m. O rezultatu izvestiti ću Vas.</p>
<p>Da bi imali bolju vezu neophodno bi bilo potrebno da se dodeli ovde jedna radio stanica.</p>
<p>Molim Vas interesujte se dali je primljena jedna depeša koju sam
 poslao a odnosila se na rad Bike<sup>9</sup> i Šerifa.<sup>10</sup> Poslao sam je pod
 potpisom 139. Naime saznao sam od pouzdanog lica da su se Bika i Šerif
 odmetnuli po predhodnom sporazumu sa neprijateljem u nameri da ubiju G.
 Ministra V.M. i Vazduhoplovstva. Radi toga treba obratiti pažnju da se
 oni nebi nudili da stupe pod njegovu Komandu, ili da nebi koji od
 njihovih ljudi stupio u naš odred.</p>
<p>O pismima koja je Botić pisao kapetanu Kovačeviću<sup>11</sup> sigurno Vam je
 kazao Zečević.<sup>12</sup> Oni su postavili kapetana Kovačevića za komandanta
 odreda i naredili mu da se krene u Bosnu. Napada[ju] nas sve iz reda a
 sada su i Vas zaboravili prema meni. Jer sam im sada bio najveći
 neprijatelj pošto nisu mogli nijednu zamisao privesti u delo. Otišli su
 a da mi nisu kazali ni zbogom niti su kazali hvala bar za hranu što sam
 ih hranio tri meseca dana.</p>
<p align="center">Drugih novosti za sada nema.</p>
<p align="center">Pozdravite sve. Pozdravlja Vas Vaš</p>
<p align="center">kapetan</p>
<p align="center"> <strong>Pavle</strong><sup>13</sup></p>
<p align="center">23. VII. 1942 g.</p>
<p align="center">Planina<sup>14</sup></p>
<b class=medtxt><p><sup>1</sup>&nbsp; Original (pisan na mašini, ćirilicom) u Arhivu VII, Ča, k. 236, reg. br. 3/9 (BH-W-33).</p>
<p><sup>2</sup>&nbsp; Manojlo.</p>
<p><sup>3</sup>&nbsp; Slavoljub.</p>
<p><sup>4</sup>&nbsp; Borivoje Bora.</p>
<p><sup>5</sup>&nbsp; O stavu Lazara Trklje i Stevana Botića prema Draži Mihailoviću, vidi dok. br. 122, 123 (telegrami od 505) i 124.</p>
<p><sup>6</sup> Momčilo, tada komandant Nedićeve &#187;Drinske grupe srpskih oružanih snaga&#171;.</p>
<p><sup>7</sup>&nbsp; Petru Baćoviću kao komandantu, Dobrosavu Jevđeviću kao
 na-cionalno-političkom povereniku i Danilu Salatiću kao načelniku štaba
 Draža Mihailović je, u drugoj polovini jula 1942, poverio komandova-nje
 i rad na daljoj organizaciji četničkih jedinica u Hercegovini i u
 srezovima Rogatica, Cajniče, Foča, Višegrad, Sarajevo i u gradu
 Sarajevo (Arhiv VII, Ča, k. 229, reg. br. 55/5).</p>
<p><sup>8</sup>&nbsp; Javorski četnički korpus.</p>
<p><sup>9</sup> Drešević, komandant kvislinške Muslimanske milicije na području Tutin, Sjenica, Nova Varoš.</p>
<p><sup>10</sup>&nbsp; Nije utvrđeno o kome se radi.</p>
<p><sup>11</sup>&nbsp; Vidi dok. br. 122. </p>
<p><sup>12</sup> Inž. Vladimir.</p>
<p><sup>13</sup> Grubač, žandarmerijski kapetan. </p>
<p><sup>14</sup> Dopisano mastilom.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_126.htm"><b>Prethodni dokument</b></a></TD><TD><a href="4_14_1_128.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>