<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 1</b><br> 

<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_159.htm"><b>Prethodni dokument</b></a></TD>
<TD><a href="4_14_1_161.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BR. 160</strong></p>
<p align="center"><strong>IZVEŠTAJ KOMANDANTA SANDŽAČKOG ČETNIČKOG ODREDA 
OD 31. AVGUSTA 1942. DRAŽI MIHAILOVIĆU O SITUACIJI U SANDŽAKU1</strong></p>
<p>Poštovani g. Čiča</p>
<p>Situacija u Sandžaku je očajna. Muslimani čine i dalje nezapamćena 
zverstva.2 Muslimani naoružavaju komuniste a Italijanima pretpostavljaju sasvim 
drugo.3 Komunisti se prebacuju iz Bosne na teritoriju Sandžaka. Smatraju da im 
je to najpovoljniji teren za njihov rad sa naslonom na Muslimane.</p>
<p>Odsečeni smo od svih. Ja sam ostavljen sam sebi da radim bez ikakve pomoći. 
Italijani su naredili da se svi srbijanski četnici udalje sa teritorije Sandžaka.4 
Svi su srbijanski četnici sa njihovim vođama napustili ovu teritoriju. Jedino 
imam veze sa kapetanom Markovićem.5 Major Glišić6 je uhapšen, u Beogradu je 
sada.</p>
<p>Italijani su mi obećali dati nešto oružja ali su sve to Muslimani onemogućili. 
Ostao sam sa vrlo malo automatskih oruđa. Molim' ako je moguće da mi date nešto 
automatskih oruđa, kako bi se mogao zaštititi od komunista i onemogućiti 
svaki njihov pokret i da se mogu suprotstaviti svakoj akciji Muslimana. Narod u 
Sandžaku preživljava teške dane.</p>
<p>Narod u srezovima: novo varoškom, sjeničkom, Prijepo-lje (mileševskom) i 
pribojskom do r. Lima misli onako kao i ja. Zapovest Vaša biće dovoljna za 
mene i njih. Naša ideja je na dostojnoj visini. Nade koje su gajene u mene 
mislim da se neće ni najmanje izmeniti. Narod je uz mene. Molim za naređenje 
kako se treba dalje raditi. Borba protiv komunista jasna mi je. Organizaciju u 
ova 4 sreza do r. Lima izvršio7 sam. Molim za jedno šire ovlašćenje za rad u 
ovim srezovima za dalji rad. Ako je moguće kao što Vam napomenuh molim vas da 
bi dobio nešto oružja i municije. Italijani su mi obećali ali je to sprečeno. 
Utičite preko crnogorskih vodećih ličnosti da mi se to po svaku cenu 
izdejstvuje.</p>
<p>Situacija u Srbiji je očajna.8 Lotićevci čine nezapamćena zverstva protiv 
naših ljudi, no u ime Boga neće biti dugo. Žalim što nisam imao prilike da 
se sastanem sa Vama i ako ste bili kod mojih roditelja jednom prilikom, kao i čika 
Branko.</p>
<p>Major Glišić, ima izgleda da će se u toku ovih dana pustiti. Optužen je 
od strane ubica pok. Vučka da je on preveo Vas u Crnu Goru i zato je uhapšen. 
Ubice su internirane.</p>
<p>Ja se privremeno nalazim u Novoj Varoši gde su i Italijani.9 Morao sam 
ostati jer je bio uslov od Italijana ako mi neostanemo da će oni dovesti 
Muslimane iz Sjenice. Moj dogovor sa Majorom Glišićem bio je da ja ostanem u 
Novoj Varoši, kako nebi stradali Srbi. Molim da mi se ovo neuzme kao greška 
jer je tako moralo biti. Svako moje napuštanje ovoga kraja značilo je 
definitivno uništenje Srba.</p>
<p>Molim da mi se učini ovo što sam Vas molio.</p>
<p>Moj narod10 u ova četiri sreza spreman je za našu ideju koja nam će se u 
ime Boga uskoro ostvariti.</p>
<p>31.-VIII-1942. g.</p>
<p align="center">Komandant Sandžačkog četničkog o.11</p>
<p align="center">poručnik, M. P.12</p>
<p align="center"><strong>Vuk Kalajitović</strong>;</p>
<p align="center">13Situacija nije potpuno verna u akta</p>
<p align="center"><strong>D. Mih.</strong></p>
<p>1&nbsp; Original (pisan na mašini, ćirilicom) u Arhivu VII, Ča, k. 143, 
reg. br. 211 (CG-V-1742).</p>
<p>2&nbsp; Zločine nad srpskim stanovništvom u Sandžaku nisu vršili 
Muslimani, već naoružana milicija obrazovana od jednog dela Muslimana.</p>
<p>3&nbsp; Partizani su se od Muslimanske milicije naoružavali samo 
zarobljavanjem oružja i municije u borbi.</p>
<p>4&nbsp; Odnosi se na Požeški i Užički četnički odred koji su protiv 
partizana u Sandžaku dejstvovali kao Nedićeve jedinice pod nazivom »Lim-sko-sandžački 
četnički odredi« Opširnije o tome, vidi dok br 93, 94, 97, 98 i 107.</p>
<p>5&nbsp; Miloš.</p>
<p>6 Miloš.</p>
<p>7&nbsp; Iznad te reči major Zaharije Ostojić je olovkom napisao: »Laže«. 
i sve dalje napisane primedbe su njegove.</p>
<p>8&nbsp; Iznad te rečenice napisano: »Pojma nema ni o čemu«.</p>
<p>9&nbsp; Iznad tog dela rečenice napisano: »Kao talijanski milicionar«.</p>
<p>10&nbsp; Iznad te dve reči napisano: »Kao da je kralj«.</p>
<p>11 Iznad naziva funkcije napisano: »Ko mu je dao ovu titulu«.</p>
<p>12&nbsp; Okrugli pečat: »Štab Sandžačkag vojnočetničkog odreda«.</p>
<p>13 Tekst u nastavku je crvenom olovkom napisao i potpisao Draža Mihailović.</p>
<p>
<br>
<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_159.htm"><b>Prethodni dokument</b></a></TD>
<TD><a href="4_14_1_161.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
