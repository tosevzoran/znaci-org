<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_4.htm"><b>Prethodni dokument</b></a></TD>
<TD><a href="4_14_4_6.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>MEMORANDUM ŽIVKA TOPALOVIĆA, PREDSEDNIKA ČETNIČKOG 
CENTRALNOG NACIONALNOG KOMITETA, OD 4. AVGUSTA 1944. O STANJU U JUGOSLAVIJI 
KRAJEM MAJA 1944. UPUĆEN SAVEZNIČKIM VLADAMA1</strong></p>
<p align="center">4 avgusta 1944 godine</p>
<p align="center">Situacija u Jugoslaviji</p>
<p align="center">Ekspoze Dr. Zivka Topalovića</p>
<p>Napustio sam jugoslovensku teritoriju poslednjeg dana me-seca maja 1944 
godine.2 Tada je stanje izgledalo ovako:</p>
<p>Akcija Nemaca, Nedićevaca i Ljotićevaca protiv đenerala Mihailovića</p>
<p>Tokom meseca marta Nemci su vršili gonjenje odreda đenerala Mihailovića na 
prostoru između gradova: Beograda, Smedereva, Kragujevca i Čačka. Poginulo je 
ili pohvatano oko 300 četnika u zaštitničkim borbama, dok su se glavne snage 
izvukle ka zapadnoj i istočnoj Srbiji. Neprijatelju je zadano mnogo gubitaka.3 
Na železnicama i transportnim kamionima, opljačkano je dosta novog oružja. Očekivala 
se velika akcija protiv svih trupa đenerala g. Mihailovića u Srbiji. Nedić i 
Ljotić i izvestan broj njihovih vojnih i političkih saradnika energično su 
tražili od Nemaca da slome vojničke snage Mhailovićeve pre nastupanja proleća, 
jer se samo na taj način može da iz-begne narodni ustanak, koji Mihailović 
sprema u vezi sa oče-kivanim iskrcavanjem saveznika na Balkanu. Sa strane 
Mihai-lovićevih odreda povećana je kaznena akcija protiv svih onih Srba koji 
su bili u otvorenoj službi Nemaca. U Nedićevoj vladi i među njegovim 
saradnicima izbio je rascep oko toga: treba li ili ne, da i Nedićeve i Ljotićeve 
oružane snage zajedno sa Nemcima napadnu na vojne odrede Mihailovićeve. Veliki 
broj političkih saradnika Nedićevih i Ljotićevih, a gotovo svi komandanti 
S.D.S. i izvestan broj komandanata dobrovoljačkog korpusa (Ljotićevci) 
izjasnili su se protivu takve oružane akcije sa motivacijom: da je sav narod u 
Srbiji uz Dražu Mihailovića, da bi se u toku borbe njihove snage priključile 
Mihailoviću i da bi takva borba imala za jedini rezultat opustošenje mnogih 
srpskih sela. U ovoj dubokoj režimskoj krizi, Nedić je dao ostavku, koju mu 
Nemci nisu uvažili, ali on dugo vremena nije dolazio u kancelariju, niti je 
napuštao svoju kuću. Poslove Pret-sednika vlade vršili su državni 
potsekretari Čeka Đorđević4 i šef kabineta pukovnik Miloš Masalović. Oni 
su odlučno tražili posebnu grupu terorista od 150—200 pod komandom starog 
komitskog vojvode Blaška. Njima su Nemci dali najbolje automatsko oružje i 
sredstva za brze pokrete. Prvi im je zadatak bio da ubiju đenerala Mihailovića, 
a potom sve i njegove sarad-nike. Odgovor na ovo bio je, da su odredi đenerala 
Mihailovića likvidirali vojvodu Blaška i veći deo njegovih terorista. A zatim 
su u Beogradu ubili pukovnika Masalovića i državnog potsekretara Čeku Đorđevića.</p>
<p align="center">AKCIJA TITOVIH TRUPA PROTIV MIHAILOVIĆA</p>
<p>Upravo kada se očekivao veliki sudar Nemaca i njihovih saradnika u Srbiji sa 
trupama đenerala Mihailovića nastupila je ofanziva Titovih trupa na Srbiju. To 
je poremetilo unutrašnju borbu u Srbiji i primoralo đenerala Mihailovića da 
povuče svoje trupe ispred Nemaca i grupiše ih na jače planinske položaje u 
pravcu udara Titovih trupa. Tokom me-seca aprila pokušavale su Titove trupe iz 
Istočne Bosne da se prebace preko reke Drine i zauzmu zapadnu Srbiju.5 Te su se 
trupe više puta prebacivale preko ove reke, ali su posle borbe od nekoliko dana 
svuda uništavane ne dospevši od 20 — 40 km. u unutrašnjost Srbije. Daleko 
snažniji napad izvršen je u aprilu i maju iz Crne Gore i Novopazarskog Sandžaka 
u pravcu gradova: Rudo — Ivanjica — Raška. Napad su izvršile dve Titove 
divizije. Po pravcu kretanja videlo se jasno da je njihov cilj bio da se prebace 
ka jedinom uporištu što ga je Tito imao na teritoriji Srbije, to jest ka 
planini Jastrebcu. Borba između Titovih, i Mihailovićevdh snaga vodila se na 
planinskom prostoru između reke Drine i Ibra sa promenljivom srećom punih pet 
nedelja i završila se katastrofalnim porazom Titovih trupa, koje su izbačene 
iz Srbije i Sandžaka i prebačene preko Lima u Crnu Goru.6</p>
<p>Obe vojske i Mihailovićeva i Titova odmah su produžile spremanje za dalje 
vođenje građanskog rata: Titovi odredi za ofanzivni udar iz Planine Jastrepca, 
gde su im saveznici oda-šiljali veliku pomoć u oružju i Mihailovićevi odredi 
za ofanzivni udar ka srednjoj i severnoj Crnoj Gori, čije bi čišćenje od 
Titovaca dovršilo savlađivanje Mihailovićevih trupa na gotovo celokupnom 
Srpskom prostoru u Jugoslaviji.</p>
<p>Građanski rat u Jugoslaviji nalazi se dakle u svojoj najvišoj fazi. Već je 
bilo angažovano u borbi sa obe strane više od tri stotine hiljada ljudi, a 
pripremalo se za sledeći sukob dva puta toliko. Građanski rat gutao je bez 
malo sve žive borbene snage narodne revolucije, svo oružje i sva materijalna 
sredstva u samoj zemlji ili dobijena od saveznika. Nemci su zadovoljno trljali 
ruke. Narodna revolucija u Jugoslaviji guta svoju decu. Ona se troši u 
uzajamnoj borbi dve revolucionarne vojske, koje zbog te borbe obustavljaju ili 
svode na najmanju meru rat protiv okupatora.</p>
<p align="center">IZMEĐU DVA DELA NARODNE REVOLUCIJE</p>
<p>Već od početka 1943. godine svi razumni Jugosloveni bili su zabrinuti činjenicom 
da naša velika narodno oslobodilačka borba protiv okupatora ide sve više ka 
opasnoj stranputici. Ona se razdvojila na dva dela obeležena imenima vođa 
Miha-ilović — Tito. Među njima je bilo razlike u shvatanjima kako treba 
voditi narodno oslobodilačku borbu protivu okupatora. Ako su te razlike i suviše 
beznačajne da bi se zbog njih mogle stvoriti dve poslednje vojske, koje su se 
sa strašću i upornošću toliko zavadile, da su zapustile onu borbu radi koje 
su i uzele oružje u ruke — borbu protiv okupatora i prodavale sve potpunije 
borbi između sebe. Nestajalo je sve više narodno oslobodilačkog rata, a 
rastao je u ogromnim razmerama građanski rat. Borba se razvijala i podela vršila 
na unutrašnjim političkim i socijalnim problemima: oko toga kako će biti budući 
ekonomski i socijalni uređaj države, kakva njena međunarodna orijentacija 
budućnosti posle rata. Izvesna snaga Titovog pokreta, organizaciona snaga koja 
ga drži, upravlja i naređuje mu jeste komunistička stranka, koja je započela 
komunističku revoluciju boljševičkog tipa. Ova socijal-politička revolucija, 
nadovezuje se na opštu narodnu revoluciju, utkiva se u nju, teži [da] uz 
narodnu revoluciju stvori i svoj partiski oružani aparat, koji će komunističkoj 
partiji omogućiti da posle rata osvoji političku vlast u Jugoslaviji i tako po 
boljševičkom primeru iskorišćavanja tuđih snaga ostvari svoj socijalni i 
politički problem. Ova komunistička akcija utkana u narodnu revoluciju od 
samog početka dobila je moćnu međunarodnu potporu od svojih prijatelja u 
inostranstvu, koji su razvojem rata postali vrlo moćan regulator svih zbivanja 
u svetu. Druga strana narodne revolucije demokratsko-nacionalna i nekomunistička, 
baš zato je i postala vrlo odlučna u pobijanju one strane pod komunističkim 
vođstvom, jer ona veruje da je od po-činjanja građanskog rata oko našeg društvenog 
poretka, začetak likvidacije naše državne samostalnosti, najmanje jedne nove 
vlasti i novog društva i političkog porekla, bez slobodno izražene narodne 
volje i bez veze sa novom narodnom tradicijom i našom narodnom istorijom.</p>
<p>Činjenica je sa kojom moramo svi računati da su tokom 1943. g. na 
teritoriji Jugoslavije stajale jedna prema drugoj formirane dve vrlo ozbiljne 
vojske kao dva dela narodno oslobodilačke revolucije — jedna pod Mihailovićem 
i druga pod Titom. Vrlo ozbiljni i vrlo reprezentativni ljudi među Srbima, 
Hrvatima i Slovencima u okupiranoj zemlji sastajali su se i dogovorili u toku 
cele 1943. godine. Oni su se saglasili na to: da ujedine snage demokratskih i 
političkih i nepolitičkih narodnih pokreta na jednom zajedničkom narodnom i 
demokratskom programu. Saglasili su se: da se staraju da tim programom ujedine 
oba oružana aparata narodne revolucije Mihai-lovićev i Titov. Ovaj proces 
duhovnog političkog i vojničkog ujedinjavanja naroda veoma je dobro napredovao 
u toku 1943. godine. On je doveo do osnivanja Jugoslovenske narodne demokratske 
zajednice. Tu su se okupile sve snage Srpske i sve Slovenačke narodne i 
demokratske skupine izuzev komunista i neznatnog dela autsajdera. Tu je ušao i 
jedan deo Hrvata i stvoreni su preduslovi da se postigne sa-glasnost i sa 
pretstavnicima Hrvatske seljačke stranke za čijim vođom Dr Mačekom 
nesumnjivo stoji velika većina Hrvatskog naroda. Krajnji cilj ovog narodnog 
grupisanja po sili prilika nije rušenje i nemože biti rušenje jedne od vojnih 
formacija, a uzdizanje druge, već je cilj prekid rata među njima i ukopčavanje 
obe ove formacije u opštu vojnu akciju svetske demokrataje. To se može postići 
ako se i jedna i druga vojna organizacija naše narodne revolucije prilagodi opštem 
ratnom planu utvrđenom sa saveznicima i posveti isključivo vojnoj akciji i ako 
obe priznaju osnovna načela demokratije po kojima vojni aparati ne mogu i ne 
smeju da se bave političkim problemima, već da prepuste slobodnoj odluci 
naroda i narodnih predstavnika ova pitanja o budućem političkom i socijalnom 
poretku u Jugoslaviji.</p>
<p align="center">POSTUPAK VELIKIH SAVEZNIKA</p>
<p>Za uspeh ovog značajnog posla oko unutrašnje pacifikacije, prekid građanskog 
rata, vraćanje narodne revolucije sa stranputice ka narodno oslobodilačkoj 
borbi protiv okupatora [od] odsudnog je značaja držanje naših velikih 
saveznika. Hoće li ovi pomoći ove težnje sa izmirenjem ili će se staviti 
jednoj od gornjih strana i rešenje Jugoslovenske krize i tražiti na taj način, 
to će zaoštriti građanski rat i pomoći jednoj strani da oružanom rukom i u 
krvi zavadi drugu stranu. To je pitanje koje smo svi mi pristalice narodne 
demokratije i mirnog razvitka u Jugoslaviji sa strahom sebi postavili. Naše 
strahovanje bilo je nažalost vrlo opravdano baš kada je naš posao unutrašnjeg 
pribiranja velikih narodnih skupina pokazivao vrlo vidne rezultate krajem 1943. 
godine i početkom 1944. godine. Veliki saveznici su pošli obrnutim putem. Oni 
su priznali Tita, ali se nisu starali da i Mihailoviću dadnu nužne preduslove 
za uspešnu borbu, već su ga odbacili i dali veliku jednostranu pomoć Titu. 
Njemu su pre dali ogromnu količinu italijanskog oružja, a zatim mu vršili 
veliku liferaciju oružja. Sav saveznički propagandni aparat stavio se na 
stranu Tita: rezultat ogromno pojačanje građanskog rata i katastrofalno 
smanjenje borbene snage protivu okupatora. Ovo je stanje koje sam ostavio u 
zemlji kad sam ovamo krenuo.</p>
<p align="center">JEDNOSTRANO POTPOMAGANJE JE POGREŠKA</p>
<p>Ne ulazim u nagađanja zašto su se veliki saveznici ovako jednostrano 
opredelili. Dopuštam sebi slobodu da rečem da sva jugoslovenska demokratija do 
danas okupljena u Jugoslavenskoj demokratskoj narodnoj zajednici, socijalne, 
političke i moralne ideje za koje se bori vojska pod komandom Kralja Petra II i 
generala Mihailovića jesu ideje koje usvaja ogromna većina Srba, Hrvata i 
Slovenaca. Ideje koje pretstavlja Tito nameću se silom i to samo tamo gde to 
saveznici pomognu davanjem Titu modernog oružja koje nemaju njegovi protivnici. 
Kad bi saveznici stavili Tita i njegove protivnike u narodu u isti položaj: da 
obe strane podjednako pomognu ili obe podjednako ne pomognu, brzo bi se pokazalo 
da je nadmoćna strana ona uz koju stoji velika narodna masa. Jednostrano 
pomaganje i nametanje Tita liči na nasilno osvajanje i duboko vređanje osećanja 
pravde i dostojanstva velike većine naroda u borbi koja neće ono što Titizam 
ideološki pretstavlja. Na ovaj se način ne jača ljubav i poverenje naroda 
prema velikim saveznicima i ne obezbeđuje se miran razvitak, već se stvara 
stanje koje će izazvati sve nove pobune i sukobe, dok najzad ne probije ono što 
narodna većina hoće.</p>
<p>Imam utisak da saveznici potcenjuju vojničku snagu generala Mihailovića. 
Taj pokret je vojnički obuhvatio i u potpunosti organizovao svu vojnu silu 
Srbije i velike delove Crne Gore, Bosne, Hercegovine i Dalmacije kao i Like. 
Osposobljena je za vojnu službu sva mladež od 18 — 24 godine, koja redovno 
otslužuje svoj vojni rok u šumi. Kako nema dovoljno oružja nije u opšte uvođena 
u vojnu akciju glavna sila Srbije, vojska koja je pre rata prošla kroz redovnu 
vojničku obuku i takozvani »Solunci« odlučno će i kao čelik stajati na 
braniku srpske istorije i srpske tradicije i koji sem Kralja Petra neće da 
znaju ni za kakvog drugog gospodara u državi.</p>
<p>U ovome su svi saglasni izuzev komunista. Sada vojska generala Mihailovića 
raspolaže sa oko 170.000 ljudi već formiranih u vojne jedinice i sa puškama. 
Ona se za kratko vre-me mobilizacijom može podići na 500.000 ljudi, već 
formiranih u vojne jedinice. Ovi će se ljudi braniti kao lavovi protiv novog 
osvajača, jer tu odbranu vezuju za celu svoju prošlost, koja jedino zna za 
takve odbrane. Mnogo će krvi morati da prospe onaj koji hoće da pokori Srbiju. 
A Tito u sadašnjem obliku dolazi samo kao osvajač.</p>
<p>Ja ovo govorim kao prijatelj sa ogromnim bolom u duši. Savetujem saveznike i 
molim saveznike: ne idite tim strašnim putem [borbe] sa Srpskim narodom na život 
i smrt. Molim da mi se veruje. Srbi će se braniti. Srbi se neće predati. Srbi 
će se braniti i tada kada silom budu potcenjeni. Ne namećite im Tita savezničkim 
oružjem. Upotrebite savezničko oružje na to da se istera okupator i da onda 
pod zastavom saveznika Tito i njegovi protivnici puste narod da slobodno odluči 
hoće li Kralja Petra ili Tita za državnog gospodara. I hoće li onakvu ustavnu 
i federativnu Jugoslaviju kakvu žele protivnici ili Ti-tovci. A ako se savezničko 
oružje, saveznička snaga i autoritet upotrebe na to da nam se silom nametne 
Tito i Titizam, onda je to zlo rađeno, a zlo dobra neće nikada da donese.</p>
<p>Da napomenem i tu važnu činjenicu, da savezničko nametanje Titizma u 
Jugoslovenima izaziva strah i nepoverenje u svima susednim balkanskim državama. 
Nacionalni pokret u Jugoslaviji uliva simpatije svih narodnih demokratija na 
Balkanu izuzev komunista. Nasilno postupanje sa Jugoslovenima izaziva opravdani 
strah i pobeda saveznika neće doneti slobodu nacionalnog opredeljenja malim 
narodima, već oružanu intervenciju inostranstva u njihove unutrašnje poslove 
i gašenje njihove državne nezavisnosti. Pokret generala Mihailovića zbog toga 
nailazi na znatnu potporu svih demokratskih i nacionalnih snaga u svim susednim 
državama Balkana. Svoju situaciju na Balkanu saveznici neće urediti nego će 
kompromito-vati nasilnim lomljenjem narodne vojske u Jugoslaviji.</p>
<p align="center">DUŽNOST PRAVIH PRIJATELJA</p>
<p>Tito pretstavlja jednu ozbiljnu vojničku snagu. Komunisti koji taj pokret 
vode uspeli su da mu privuku znatan deo omladine. Tamo gde vlada Titizam, to je 
upravo vlast dece nad roditeljima. U tome je slabost Titizma ali i njegova 
borbena snaga. On je takođe oko sebe prikupio i znatan deo socijalno upropašćenih, 
kojih je nažalost mnogo u jednom ratu gde su Nemci i Talijani gurali u krvavo 
raspravljanje oko svih starih i verskih i nacionalnih sporova, jedno pleme 
protiv drugog, jedan narod protiv drugog, jednu veru protivu druge, jednu 
pokrajinu protivu druge a sami bezobzirno pune tri godine pljačkali, palili i 
ubijali.</p>
<p>Titizam se pod vođstvom komunističke partije osnažio i razvio iz razorene 
zemlje, razorenog društva, razorenih religija, razorenih stotine hiljada 
porodica, iz požara pustoši, be-de, divljeg međusobnog klanja, mržnje i želje 
za osvetom.</p>
<p>Titizam je sakupio oko sebe pored snaga koje znaju šta hoće (komunista) i 
masu nezadovoljnika koji prosto hoće da daju izraza svome nezadovoljstvu.</p>
<p>Iz ovoga skupa u kome su jedino komunisti konstruktivni i složni (i zato u 
njemu isključivo i vladaju) ne može izaći ništa pozitivno. Ali kao rušilačka 
snaga, kao borbena sila u ratu sva oko Tita sakupljena vojska jeste faktor sa 
kojim se mora računati. Međutim, daleko je brojnija ona druga sila, koja je 
manje bučna i koju čini još ne upropašćena seljačka i građanska masa.</p>
<p>U dušama te mase vlada nacionalno osećanje Srpsko-Hr-vatsko-Slovenačko i 
Albansko. Vladaju istorijske tradicije. Vladaju vere: pravoslavna, katolička, 
muslimanska i jevrejska. Vlada želja i potreba za svojom nacionalnom državom, 
vlada poverenje u pokretu kojima su kroz duge godine pripadali i u ljude koji su 
ih vodili.</p>
<p>Ko može ozbiljno verovati da je Titizam sa svojom omladinom u stanju da 
izbriše celu ovu vekovima stvaranu tradiciju? I ko može verovati da će se ova 
velika većina ljudi u narodu prosto podvrći novom vođstvu novatora i 
destruktivnih nezadovoljnika? Ne! Tradicionalni narodni pokreti su i danas u 
Jugoslaviji jači od revolucionarnih poduhvata i oni mogu iz sebe dati i daju 
znatne borbene i oružane snage. Te snage ne treba odbacivati. Sa njima se mora 
u prvom redu računati. Takva je vojska generala Mihailovića. Takve su 
nacionalne vojske. Hrvata i Slovenaca koje su u formiranju. Iz op-štih prilika 
koje su nastale stvorila su se do sada dva velika pola u narodnoj borbi 
Jugoslovena i formirale su se dve vojske.</p>
<p>Nije razumna politika upućivati jednu od tih vojski protiv druge. Razumna je 
politika razdvojiti ih i kanalisati ka opštim ciljevima. Srećom saveznici 
imaju veliki autoritet nad obe vojske. Dužnost je saveznika da ozbiljno 
intervenišu i prekinu borbu koja se vodi među tim vojskama. Dužnost je 
saveznika da ih razdvoje u dve posebne operativne zone i ukopčaju ih u 
dogovorom utvrđeni ratni plan ratne akcije na Balkanu. Dužnost je saveznika da 
pomognu da iza pobede narodima Jugoslavije i građanima Jugoslavije obezbede 
unutrašnji mir tako da oni bez upotrebe oružja u političkoj borbi, u miru i 
demokratskim putevima mogu rešiti sve sporne i političke probleme. Od 
saveznika i prijatelja mi očekujemo ne da nas zavađa nego da nas mire i da nas 
izvedu iz unutrašnje revolucije na staze demokratskog i mirnog razvitka. Nije 
nimalo teško naći praktične puteve da se to postigne samo ako se ima dobre 
volje i pravog prijateljstva. Nije tačno tvrđenje da odredi Mihailovića neće 
da se bore protivu Nemaca. Ovo tvrđenje je samo izgovor da se opravda 
jednostrano opredeljivanje za Tita. Borba za oslobođenje od okupatora je najviši 
ideal borbe i boraca okupljenih oko Mihailovića. Toga radi su oni i započeli 
narodnu revoluciju prvi i jedini u svetu. Tu borbu nikad nisu ni prekinuli, ali 
su je vodili prema realnim mogućnostima.</p>
<p>Međutim, istina je nažalost da saveznici nisu nikada stvorili i Mihailoviću 
materijalne preduslove za uspešnost, efikasnost i odlučnost njegove borbe. 
Tako zanemarivanje jednog naroda u oružanoj borbi dovelo je do te neverovatne 
situacije da se onemogući saradnja najvernijeg i najborbenijeg saveznika, 
bujnog demokratskog nacionalizma jednog mladog i borbenog naroda.</p>
<p>1&nbsp; Dokument (pisan na mašini, ćirilicom) u Arhivu VII, Ča, k. 14, 
reg. br. 29/1.</p>
<p>2&nbsp; O odlasku dr Živka Topalovića u Italiju, vidi dok. br. 52 i 57.</p>
<p>3&nbsp; Osim nekih izuzetaka lokalnog značaja, što je uglavnom bilo 
rezultat odluka pojedinih komandanata četničkih jedinica, nikakve ozbiljnije 
vojne akcije ni od strane Nemaca protiv četnika, ni od strane četnika protiv 
Nemaca nisu preduzimane u toku marta 1944. I jedni i drugi su zajednički vodili 
akcije i borbe protiv jedinica NOVJ. Opširnije o tome vidi Zbornik NOR-a, tom 
XIV, knj. 3, dok. br. 85 —105.</p>
<p>4&nbsp; Đorđević Cvetan Ceka.</p>
<p>5&nbsp; Reč je o neuspelim dejstvima 16. i 17. divizije 3. udarnog korpusa 
NOVJ, koje su imale zadatak da prodru iz istočne Bosne preko Drine u Srbiju da 
bi olakšale nastupanje 2. i 5. divizije.</p>
<p>6 Borbe su vođene protiv jedinica 2. korpusa NOVJ. Opširnije o tome vidi 
Zbornik NOR-a, tom XIV, knj. 3, dok. br. 104, 113, 118, 119, 123, 126, 143 i 
165.</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_4.htm"><b>Prethodni dokument</b></a></TD>
<TD><a href="4_14_4_6.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
