<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_51.htm"><b>Prethodni dokument</b></a></TD>
<TD><a href="4_14_4_53.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>PISMO ŽIVKA TOPALOVIĆA, PREDSEDNIKA ČETNIČKOG 
CENTRALNOG NACIONALNOG KOMITETA, OD AVGUSTA 1944. DRAŽI MIHAILOVIĆU O STAVU 
SAVEZNIKA PREMA ČETNIČKOM POKRETU1</strong></p>
<p>Dragi prijatelju,2</p>
<p>Ne znam da li će misija pukovnika Mak Loa biti već tamo kad ovo pismo 
stigne.3 U svakom slučaju njeno odašiljanje je veoma važno. Sa njim valja 
otvoriti sve političke probleme jer se samo preko Amerikanaca može postići 
promena političkog kursa saveznika. Oni naročito treba da se uvere da Tito i 
Su-bašić hoće odluku oružjem u našem prostoru, i da mi moramo da se 
branimo. Čuo sam za najnoviju Dapčevićevu4 ofanzivu. Verujem da će propasti 
i da je za nas zgodnije što oni upadaju u Srbiju. Inače je cilj: Bugarska i 
hvatanje veze sa Rusima. Sada se vidi od kolikog je značaja bilo to da se pre 
svega Toplica likvidira.5 Jer Bugarima je postavljen uslov da oružje predadu 
Titovcima. Tome cilju je i služila Toplička grupa. Vrlo je važno održavati 
sa Bugarima najbolje veze.</p>
<p>Ministri Cankar6 i Savica Kosanović7 raširili su glas po Italiji da su se 
saveznici saglasili da će Rusi doći u Mađarsku, možda čak i Bugarsku, a 
Englezi u Austriju, a da u Jugoslaviju neće niko ulaziti, već će se 
osloboditi sama. Cilj je bio privo-leti domobranstvo u Slovenačkoj i Hrvatskoj 
da se priključi Titu. Naši klerikalci na čelu sa Krekom8 bili su očajni za 
sudbinu Slovenije, ali uz našu pomoć nisu popustili i nisu pristali da takav 
uput pošalju u Sloveniju već su preporučili da se domobranci ne bore ni u kom 
slučaju protivu saveznika, već da se kao posebna nacionalna vojska bore protiv 
okupatora i da se što veći broj što pre učini ilegalnim. Iz savezničke 
sredine uveravani smo da nije istina da će se pustiti Rusi u Mađarsku niti će 
se Tito pustiti da nametne partizansku vlast. Izgleda da je priznato jedino 
faktično stanje t. j. da partizanska administracija postoji u krajevima koje 
oslobodi sama partizanska vojska. Isto tako nije istina da saveznici neće 
intervenisati u našoj zemlji. Sve pripreme jasno pokazuju da se upad na Balkan 
sprema u vezi sa operacijama na severu Italije. Ali za velike operacije prema 
srednjem Balkanu sa Jadranskog mora zaista nema uslova pa će napad ići od 
Venecije i Trsta i Zadra, poznatim putem prema Ljubljani i Zagrebu, imajući za 
cilj Austriju. Južni deo naše države će biti pod dejstvom operacija iz Grčke, 
koje takođe neće biti od velikog značaja. Srpske oblasti će verovatno biti 
prepuštene same sebi. Zato je borba na terenu toliko sudbonosna. Sta će Rusi 
uraditi to niko ne zna, ali nema izgleda da će se ostali saveznici odveć angažovati 
na Balkanu, pa će težiti nekom namirenju. Mi po nesreći moramo sve da 
iznesemo samo na snagu. Amerikanci će nam sigurno biti prijatelji jer su 
zainteresovani u tome da male evropske narode spasu, a Rusi i Englezi će se 
pogađati.</p>
<p>Učinio sam sve da odem do Baria i da se vidim sa Adamom i ostalima.9 Do 
danas nisam uspeo. Posetio ih je Smiljanić10 j učinio sve da budu oslobođeni. 
Adam je razgovarao sa Savicom i Šubašićem. Rečeno nam je da ih neće pustiti 
nego se mogu vratiti nazad jer su došli bez dozvole Engleza, nisu doneli ništa 
novo i »kompromitovani su«. To se verovatno odnosi na Radoja Vukčevića.11 Ja 
se ipak nadam da će se oni zadržati i da će kada izdrže mesec dana kao i mi, 
biti oslobođeni.</p>
<p>Mi činimo sve napore da uverimo saveznike da je jedino pravilno rešenje u 
obrazovanju prave nacionalne vlade i da ova sadanja vlada ima za cilj građanski 
rat, a ne objedinjavanje snaga. Vrlo uticajni engleski političari među 
konzervativcima uve-rili su njihove vojne šefove da je najmudrije pustiti neka 
Tito, koji je vrlo jak, likvidira silom organizovanu srpsku vojsku i samo će se 
tako sprečiti budući građanski rat. A ulazak.. .12 ostalih elemenata u Titovu 
vojsku ovoj će se oduzeti komunistički karakter. To je suština Cerčilove 
politike. Njen je osnov da Tito pobedi u Srbiji, a ako ne pobedi onda je sve 
palo. Ali se englesko tvrdoglavstvo ne može lako da pobedi. Oni Tita zamišljaju 
kao ruske boljševike u 1918 godini i misle da onda zato nisu uspeli što nisu 
bili mudri da ih upitome. To je političko slepilo koje ne vidi bitnu razliku u 
pogledu našeg i ruskog seljaka iz onog doba, slepilo koje mi plaćamo mnogom 
krvlju. Meni i vladici Irineju13 još ne dadu u London, ali se čuje da će naša 
vlada u Rim. Ovamo je uzbuna u ono malo vojske što je ima, jer niko ne bi hteo 
pod Titovu komandu, naročito flota ne. Nadam se da do toga neće ni doći. Ali 
je krajnje vreme da se ovi ljudi u ratu zaposle, jer su sa neradom i svađama 
sasma demoralisani. Za njih kao na neki faktor uopšte ne treba računati.14</p>
<p>Francuzi za nas imaju veliko interesovanje, ali su potpuno zaokupljeni svojim 
brigama. Poljaci nam gotovo nameću svoje drugarstvo i ja sam im dao nešto 
slika i napisa, ali moramo biti smotreni zbog Rusa. Sa Rusima ovamo mi nemamo 
veza, niti bi zbog centralizma njihove politike ma čemu služilo. Oni prema 
nama drže najoštriji neprijateljski stav. Samo ih iskustvo sa slomom 
partizanstva u Srbiji može nečemu boljem naučiti. Inače čim oni pokažu ma 
i najmanje razumevanja za našu borbu treba ublažiti naše odnose.15 Samo jedna 
potpuno nerazumna politika Engleza može naterati srpski narod da se učini 
instrumentom za rusko osvajanje Balkana. Ali je sve verovat-nije da ćemo mi 
svojom borbom i sukobom velikih imperijalnih interesa ipak uspeti da sačuvamo 
svoju slobodu. — Ja ne vidim, posle poznavanja sve ove pozadine drugog izgleda 
do: borba i snaženje na terenu. Vi ćete najbolje sami oceniti kad je kucnuo čas 
da se opštim ustankom Nemci izbace iz zemlje. Jedina mračna tačka je Kralj, 
ne zato što bi njegovo učešće u engleskom političkom manevrisanju moglo 
doneti efikasne štete u Srbiji, što naši protivnici jedino i žele postići, 
nego zato što se on ovim ma i privremenim odvajanjem od srpskog naroda teško 
kom-promituje i otežava nam u budućnosti rešenje mnogih problema. Šubašićevi 
ministri hvale se da je on prema njima veoma ljubazan i da, uostalom sa 
razlogom, otvoreno napada prošle vlade. Ali se on odvojio od tradicije svojih 
predaka i ispustio kormilo države iz svojih ruku, tako da sad na njegov teret 
drugi rade šta hoće. Moraće sam tražiti put i način da to popravi.</p>
<p>Mi smo mu odavde pisali ali iz Londona ništa ne odgovara, niti se smatra 
pozvanim da vodi nacionalnu politiku. Kamo u prvom redu njegove sreće da je 
ostao na pravoj liniji da sada dođe u zemlju i stavi se na čelo narodnog 
ustanka. Možda će ipak u zadnjoj liniji u njemu progovoriti srpska krv.</p>
<p align="center">Sve Vas mnogo pozdravlja i želi sreće u junačkoj Borbi</p>
<p align="center"><strong>Slobodan</strong>16</p>
<p>1&nbsp; Original (pisan na mašini, ćirilicom) u Arhivu Jugoslavije (dalje: 
AJ) a fotokopija u Arhivu VII, Ča, k. 20, reg. br. 16/1 (VK-Y-692a).</p>
<p>2&nbsp; Odnosi se na Dražu Mihailovića.</p>
<p>3 Reč je o američkom pukovniku Robertu Mak Daulu.</p>
<p>4 Peko Dapčević, komandant 1. proleterskog korpusa.</p>
<p>5 Vidi dok. br. 3, nap. 11.</p>
<p>6&nbsp; Dr Izidor, tada ministar pošta, telegrafa i telefona u vladi dr 
Ivana Subašića.</p>
<p>7 Dr Sava Kosanović, tada ministar unutrašnjih poslova, ministar socijalne 
politike i narodnog zdravlja i ministar građevina u vladi dr Ivana Subašića.</p>
<p>8&nbsp; Dr Miha Krek, potpredsednik u izbegličkoj jugoslovenskoj vladi dr 
Slobodana Jovanovića i dr Božidara Purića.</p>
<p>9 i 11 Vidi dok. br. 38, nap. 5.</p>
<p>10 Miloje.</p>
<p>12 Tačke u originalu.</p>
<p>13 Dr Irinej Đorđević.</p>
<p>14 Radi se o vojnicima i starešinama bivše jugoslovenske vojske koji su se 
tada nalazili van zemlje (vidi prilog I, dok. br. 1).</p>
<p>15 O stavu četnika prema Rusima vidi dok. br. 94.</p>
<p>16 Dr Živko Topalović.</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_51.htm"><b>Prethodni dokument</b></a></TD>
<TD><a href="4_14_4_53.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
