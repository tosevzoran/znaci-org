<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 

<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_226.htm"><b>Prethodni dokument</b></a></TD>
<TD><a href="4_14_3_228.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ KOMANDANTA 1. LIČKOG KORPUSA OD 22. JULA 
1944. KOMANDANTU DINARSKE ČETNIČKE OBLASTI O SARADNJI ČETNIKA SA NEMAČKIM 
OKUPATOROM1</strong></p>
<p>ŠTAB I LIČKOG KORPUSA&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
Lično.</p>
<p>Str. Pov. Br. 160. — 22 jula 194[4]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p align="center">KOMANDANTU DINARSKE ČETNIČKE OBLASTI.—</p>
<p>U vezi naših odnosa prema N.(emcima) dostavlja se sledeći izveštaj:</p>
<p>1. Hrana je smanjena i to: 1. brigadi od 620 obroka na 300. U Gračacu je 
ukinuta hrana svima izbeglicama, a to je samo za Medačke porodice 84 obroka. Za 
drugu brigadu smanjeno je od 336 na 100 obroka. Odredu »Marić« i ostalim 
jedinicama hrana nije smanjena. Izvešten sam od N. komandanta iz Zrmanje da je 
to urađeno po naređenju divizije.3</p>
<p>2. Na dan 18 t.m. N. komandant u Gračacu, saopštio je komandantu 1. brigade 
K-tu Medačkog odreda naređenje N. divizije i armije,4 koje se odnose na sledeće:</p>
<p>a). Pročitao je sve naše jedinice i njihove komandante od Knina, pa prema 
Lici i Bosni, rekavši da svaka ova jedinica u pojedinom garnizonu samostalno 
potpada pod dotičnu njihovu komandu.</p>
<p>b). Zatim je pročitao naređenje, koje je navodno napisano u saglasnosti sa 
četničkim jedinicama i starešinama, da Srbi--četnici u Hrvatskoj, od sada pa 
u buduće, ne smiju nositi značke sa dvoglavim orlom, a naročito ne sa 
monogramom; da se ne smiju nositi srpske trobojnice i zastava; da se mogu nositi 
samo mrtvačke glave, koje će oni izraditi i nama do-deliti; svi oni koji ne 
budu hteli skinuti ovakve značke, već ih budu i dalje nosili, da će se 
skinuti sa hrane i poslati za Srbiju.</p>
<p>Komandant je naredio da se ovo provede u delo i saopšti četnicima.</p>
<p>Prilikom razgovora sa N. komandantom bataljona u Zrmanji, imenovani mi je ovo 
isto saopštio usmeno i tražio moje mišljenje po ovome. Odgovorio sam na sledeće:</p>
<p>1.&nbsp; — Ne pristajemo da se borimo pod komandu hrvatske vojske, već 
jedino pod neposrednu komandu N. vojske, kao što je to sada slučaj na 
teritoriji ovoga korpusa. Pristajemo na zajedničku borbu protiv komunizma sa 
svima onima koji se protiv njih bore, ali da između nas i drugih hrvatskih 
jedinica koje se bore postoji N. komanda kao jedina pretpostavljena.5</p>
<p>2.&nbsp; &nbsp;— Ne pristajemo da nam se oduzmu četnički znaci koje sada 
nosimo. Mi imamo četničku značku u vidu mrtvačke glave i ne želimo i ne 
pristajemo na drugu značku.</p>
<p>3.&nbsp; &nbsp;— Srpska trobojnica i četnička zastava su naši amblemi i 
svetinje, kojih se nemožemo odreći.</p>
<p>4.&nbsp; — U koliko se četnicima ukine hrana i davanje pomoći za borbu 
protiv partizana, mi ćemo se boriti i dalje, bez ove pomoći i koncentrisati u 
četničke veće jedinice. Kada smo bili kadri da ovo izdržimo 1941 godine, bez 
oružja, municije spreme, izdržaćemo i sada, pa makar i svi izginuli. Hrvatsku 
vlast ne priznajemo, jer ona ne garantuje sigurnost i bezbed-nost života naših 
porodica i naše imovine.</p>
<p>Najzad, mi se slažemo sa svim onim šta reši naša Dinarska četnička 
divizija, kao pretpostavljena komanda.</p>
<p>Sve gore navedeno izneo sam komandantu u razgovoru, i do sada ništa nije 
napisano. U koliko ovo budu tražili, upu-tiću ih na diviziju.</p>
<p>5.&nbsp; — Na dan 19 t.m. N. komandant u Gračacu je naredio komandantu 1. 
brigade, da četnici iz Gračaca i Vučipolja idu u operaciju preko Klapavice, 
Mazina i za Udbinu i to bez ikakvih drugih jedinica.</p>
<p>Komandant 1. brigade je doznao da će tih dana proći kroz Gračac neka 
Hrvatska jedinica i da je to razlog za slanje 1. brigade u operaciju. Radi ovoga 
brigada je pošla u akciju, ali za Gubavčevo polje. Rezultata još nemam.</p>
<p>Prema svemu izloženom sprema se nešto, te treba biti jako obazrivi.</p>
<p>Ovo treba najhitnije proveriti i ustanoviti o čemu se radi.</p>
<p>6.&nbsp; — Juče sam dobio izveštaj—telefonski iz Lapca da dolazi poručnik 
Benko iz divizije. Sinoć sam čekao kolonu, ali ga u koloni nije bilo. Možda 
se zadržao negde na putu. Od njega bi saznao tačnu situaciju.</p>
<p>Molim da se po prednjem stupi u vezu sa N. komandom i ustanovi pravo stanje 
stvari, kao i da se o tome najhitnije izvestim, kako bi znao da se upravljam. 
—</p>
<p>7.&nbsp; — N. jedinice sa teritorije ovoga korpusa polaze danas u operacije 
prema severnoj Lici.</p>
<p>Molim prednje smatrati kao najhitnije.</p>
<p>S VEROM U BOGA ZA KRALJA I OTADŽBINU</p>
<p>KOMANDANT major, Mil. Vuksanović6</p>
<p>sve same gluposti ništa zajedničkog ni sa Nemcima ni sa ustašama.7</p>
<p>Orlovi beli da nastave let 8</p>
<p>7/8. 44. M. Đ.9</p>
<p>&nbsp;</p>
<p>1&nbsp; Fotokopija originala (pisanog na mašini, latinicom) u Arhivu VII, Ča, 
k. 160, reg. br. 38/3—1 (H-X-300/l).</p>
<p>2&nbsp; Reč koja označava mesto odakle je izveštaj poslat ne može se pročitati.</p>
<p>3&nbsp; i 4 Reč je o nemačkoj 264. pešadijskoj diviziji, pod komandom 2. 
oklopne armije.</p>
<p>5 i 7 O saradnji Nemaca i četnika pod komandom vojvode Momčila Đujića 
vidi dok br. 41, 73, 74, 77, 78, 198, objašnjenje 33, dok. 225 i prilog IV, 
dok. br. 1, 12 i 13.</p>
<p>6 Milivoje.</p>
<p>8 i 9 Tekst je dopisao Momčilo Đujić, ćirilicom.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_226.htm"><b>Prethodni dokument</b></a></TD>
<TD><a href="4_14_3_228.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
