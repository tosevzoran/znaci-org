<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_32.htm"><b>Prethodni dokument</b></a></TD><TD><a href="4_14_1_34.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 33</strong></p>
<p align="center"><strong>NAREĐENJE  ŠTABA  1.  VALJEVSKOG  ČETNIČKOG  ODREDA OD 13. DECEMBRA 1941. ZA SARADNJU SA VLASTIMA SRPSKE KVISLINŠKE VLADE<sup>1</sup></strong></p>
<p align="center">ŠTAB</p>
<p align="center">I Valjevskog odreda jugoslovenske vojske službeno 13 decembra 1941 god.</p>
<p align="center">POLOŽAJ</p>
<p align="center"> NAREDNIKU SPASOJU RADIVOJEVIĆ<sup>2</sup></p>
<p>Naređeno je ponovno vaspostavljanje svih upravnih vlasti. Neke
  opštine već su počele sa radom. Da bi sve te upravne vlasti služile
  nama &#8212; cilju koga smo sebi postavili &#8212; i da bi smo preko njih još više
  ojačali naše oružane snage za momenat kada će biti upotrebljene</p>
<p align="center">NAREĐUJEM:</p>
<p>1) Da komandir opštine<sup>3</sup> Krčmarske bude Narednik Spasoje Radivojević. Dužnost primiti odmah.</p>
<p>2) Da komandir opštinskih četa stupa u dodir sa postavljenom
  opštinskom upravom i ne pokazujući ovaj akt saopšti joj da je određen
  da formira oružane snage na teritoriji opštine koje će služiti kao
  potpora vlasti radi održavanja mira i poretka a naročito kao oružana
  snaga za suzbijanje komunista ako se i kad pojave na teritoriji
  opštine. Ovaj štab će predu-zeti sve potrebne mere da ovakav rad bude
  prećutno odobren i od strane Nedićevih odnosno nemačkih vlasti. Štab će
  se po-starati isto tako da sve iste opštinske komandire postave i
  Nedićeve vlasti, koje izgleda imaju tu nameru.</p>
<p>3) Komandir će odmah odabrati i postaviti za svako selo
  seoskog komandira. Za ovu dužnost određivati prvenstveno aktivne
  podoficire i to one u čiji se rad može potpuno pouzdati i koji će biti
  dovoljno odlučni da sprovedu u delo svako naređenje opštinskog komandira. U koliko je moguće gledati da to budu
  otresiti i srčani ljudi ali potpuno odani našoj stvari. U koliko
  ovakvih ne bude birati iz redova rezervnih podoficira koji su naši
  četnici. Ovome štabu dostaviti imena tih seoskih komandira što pre.</p>
<p>4) Komandiri opština će narediti da se odmah u svima selima
  izvrši popis oružja naznačujući poimenično ko šta ima od oružja i
  koliko municije. Po ovako dobivenim spiskovima iz sela sastaviti jedan
  spisak za celu opštinu i dostaviti što pre ovome štabu. U spiskovima
  naznačiti i bombe i pištolje.</p>
<p>5) Komandiri će kad opštinske uprave počnu rad zahtevati od
  pretsednika spiskove vojnih obveznika i popisne stoke, srediti ove
  spiskove za celu opštinu i dostaviti ovome štabu kad to bude gotovo.</p>
<p>6)Komandiri će narediti svojim seoskim komandirima da
  odmah otpočnu sa patroliranjem. Ova mera je neophodna jer se komunisti
  pošto su razbijeni vuku kroz sva sela u bednom stanju i malim grupama
  a u interesu je naše stvari da ih odmah razoružavamo. One od njih koji
  su iz varoši pored razoružanja i saslušavati pa u koliko se utvrdi da
  su pravi komunisti sprovoditi ovome štabu radi suđenja. Ovim patrolama
  će biti zadatak i da spreče svaku pljačku i otimačinu kao i
  razbojništvo u selu. Patrole da se određuju i danju i noću a za patrole
  koristiti sve vojne obveznike sem onih koji su komunisti, po redu.</p>
<p>7) Našim obveznicima saopštiti da će preko zime ostati kod
  svoje kuće izuzev neke krajnje nužde kada će biti naređena njihova
  upotreba radi borbe sa komunistima i to samo onda kad treba
  koncentrisati jaču snagu zašta će se dobiti naređenje od ovoga štaba.</p>
<p>8)Sav naš dalji rad mora biti potpuno tajan. Ovo
  naređenje ne sme niukom slučaju znati niko drugi do opštinski i seoski
  komandiri. Mesto štaba ne saopštavati nikome a opštinski komandiri će
  znati gde je štab u svako doba preko učitelja u s. Krčmaru. Do koga i
  dostavljati sve izveštaje a kod koga će se moći primiti i sva naređenja
  ovoga štaba u koliko ih štab ne šalje direktno opštinskim komandirima
  što će biti redovan slučaj.</p>
<p>9) Početi odmah sa propagandom protiv komunista i svugde i na svakom
  mestu objasniti istinu da je do ovoga žalosnog stanja došlo zato što su
  oni u želji da preotmu vlast počeli borbu prerano. Narodu uvek skrenuti
  pažnju na jednu nepobitnu činjenicu: Nemačka mora izgubiti rat pa makar
  koliko on dugo trajao. Jugoslavija mora biti ponovo cela pod Kraljem Petrom II. A kad dan ovoga oslobođenja dođe svi ćemo polagati račune
  o svome radu. [Teško] će biti onima koji su radili zajedno sa
  neprijateljem i koji su ga pomagali u borbi koju on vodi protiv nas i
  naših velikih saveznika. Mi zato nećemo i ne možemo zajedno sa Nemcima
  ali nećemo ni u otvorenu borbu, koju sada ne možemo izdržati. Mi ćemo
  nastaviti da se spremamo da se naoružavamo i počećemo borbu onda kad
  naši saveznici vežu Nemačke snage na Balkanu i budu u stanju da i nas
  potpomognu.<sup>4</sup> Dotle dok ovaj momenat ne dođe mi moramo iskoristiti
  rasulo kod komunista da ih razoružamo te da nam na proleće ponova ne
  ometu naš planski rad. Srbi moraju ostati pravi čestiti Srbi ali mi
  moramo našu akciju početi iz početka pametnije i mnogo obazrivije u kom
  cilju je naš pokret reorganizovan i još se reorganizuje. Obratiti
  pažnju na obaveštajnu službu naročito u pogledu komunista. Svako
  nedeljno dostavljati izveštaje štabu o broju razoružanih komunista i
  ko je naoružan sa njihovim oružjem. U ovom izveštaju naznačiti i koliko
  se seljaka vratilo kućama koji su se borili kao partizani i poimenično
  koji su to.</p>
<p>Prvi ovakav izveštaj treba da bude u ovome štabu u nedelju 21 ovoga meseca.</p>
<p>Dalja naređenja će sledovati u koliko bude bilo potrebno.</p>
<p align="center">KOMANDANT,</p>
<p align="center">poručnik </p>
<p align="center"><strong>Neško M. Nedić</strong><sup>5</sup></p>
<br>
<b class=medtxt><p><sup>1</sup> Original (pisan na mašini, ćirilicom) u Arhivu VII, Ča, k. 61, reg. br. 2/4 (S-V-7802).</p>
<p><sup>2</sup> Adresat je, na originalu, dopisan mastilom iznad nečitkog imena nekog drugog lica.</p>
<p><sup>3</sup> Tekst do kraja rečenice je dopisan mastilom. 90</p>
<p><sup>4</sup> Vidi dok. br. 2, nap. 2.</p>
<p><sup>5</sup> U leto 1941. bio organizator četnika u valjevskom srezu. Do
  kraja II svetskog rata je sarađivao sa nemačkim okupatorom u borbi
  protiv NOP-a Srbije u svojstvu komandanta korpusa i načelnika Štaba 4.
  grupe jurišnih korpusa.</p>
<p>&nbsp;</p>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_32.htm"><b>Prethodni dokument</b></a></TD><TD><a href="4_14_1_34.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>

