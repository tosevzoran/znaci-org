<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_69.htm"><b>Prethodni dokument</b></a></TD><TD><a href="4_14_1_71.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 70</strong></p>
<p align="center"><strong>PISMO DR STEVANA MOLJEVIĆA OD    23. APRILA 1942. DRAŽI MIHAILOVIĆU O STVARANJU POSLERATNE &#187;VELIKE SRBIJE&#171;<sup>1</sup></strong></p>
<p>Gospodine generale,<sup>2</sup></p>
<p>Pre četiri meseca sam Vam uputio pismo sa memoarom o&nbsp; srpskoj državi i razgraničenju sa Hrvatima,<sup>3</sup> uveren da ću
  Vas uskoro videti i o svemu još i usmeno razgovarati i s Vama i Vašim
  prijateljima i saradnicima, a u prvom redu sa mojim prijateljem g.
  Dragišom.<sup>4</sup> Ali pored svih mojih nastojanja to mi ne bi moguće, stalno
  su se isprečavale neke poteškoće čas na jednoj čas na drugoj strani, pa
  Vam se, evo, opet pismeno obraćam. Ranije sam Vam pisao i u memoaru
  izložio mišljenje moje i&nbsp; mojih prijatelja o srpskoj državi, što je, držim, glavni naš
  problem. Dodirnuo sam još dva-tri pitanja: pitanje o granicama,
  društvenom uređenju i odnosu prema drugim balkanskim državama. To sam
  izneo na osnovu razgovora mojih i mojih prijatelja sa mnogim viđenijim
  nacionalnim ljudima koje sam našao za deset meseci stalnog putovanja od
  Primorja pa do Sandžaka, a kuda ih je bilo mnogo rasutih iz svih
  srpskih krajeva. Ja sam tu, kako rekoh, izneo glavni naš problem &#8212;
  stvaranje homogene srpske države,<sup>5</sup> a ona sam druga dva-tri, od mnogo
  njih što se nameću, samo uzgred izneo, svestan da niti sam u stanju da
  ih sve iznesem i raspravljam, niti bi to smelo biti, sve kad bih ja to
  po svojim intelektualnim sposobnostima i bio u stanju, kao što nisam,
  pošto za to ima ljudi daleko pozvanijih i po svom znanju, i po svom
  iskustvu, i po svojim žrtvama, davanim za opšte dobro, za stvaranje
  države, kako one što smo je imali, tako i ove što je hoćemo nanovo da
  stvorimo &#8212; ima Srbija i toliki njeni sinovi, koji su u svoj našoj
  prošlosti znali da u odlučnim časovima narodne i državne prošlosti kažu
  i odlučnu reč. I ta je reč uvek bila odraz narodnog osećanja i
  raspoloženja, koje je, nepogrešivo, ali koje valja znati i umeti u
  pravom času osetiti i otkriti.</p>
<p>Ja sam onaj svoj memoar posle upotpunio sa daljnjim traktatima: Današnji položaj i uloga pojedinih srpskih krajeva, značaj Jugosl. Grčke Unije po Srbe i Srbiju, Primedbe na napis &#187;Državni
  kontinuitet poslije rata&#171; i Muslimani i stvaranje srpske države,<sup>6</sup> koje
  sam Vam poslao preko prijatelja u Beogradu, jer direktne veze nisam
  imao, ali koje, kako mi kaže g. Dragiša, niste primili, pa Vam ih preko
  njega, kao i ovo pismo, ponovo šaljem. Ali ovo su samo sporedna, iako
  može biti vrlo važna pitanja kojima sam se mnogo vremena zanimao, a tek
  sam sad, posle razgovora sa g. Dragišom, doznao da najglavnije pitanje
  &#8212; pitanje ljudi, bez kojih će, ako se na vreme ne nađu. sva naša
  raspravljanja biti uzaludna, još nije u potpunosti raspravljeno, a kamo
  li rešeno.</p>
<p>Nije, kako vidim, rešeno ni to koju ulogu pojedini ljudi imaju da
  uzmu i u ovim istorijskim časovima po naš državni život odigraju. A
  vreme ne čeka i događaji mogu da nas zateku nespremne i primoraju da
  sudbinu države prepustimo slučaju.</p>
<p>Ja ću, poštovani gospodine generale, da se ovaj put sa nekoliko reči
  osvrnem samo na jednog čoveka i njegovu ulogu, na onoga koji je u
  početku bio preuzeo samo jednu dužnost &#8212; da spase vojničku čast nacije,
  ali kome su prilike i događaji nametali i druge, daleko veće dužnosti,
  za koje se on po svoj prilici nije spremao, o kojima valjda nije ni
  sanjao &#8212; dužnosti političara, pa i državnika. Ja ću da Vam govorim o
  Vama Govoriću Vam slobodno i otvoreno, pa bilo Vam pravo ili ne, pa
  bilo to pravo mome prijatelju g. Dragiši ili ne, govoriću jer ne smem
  da šutim, jer su oči svega naroda danas uprte u Vas. I Vi ne smete da
  se o njegove želje oglušite, Vi morate da tu ulogu koju Vam je sudbina
  nametala odigrate, hteli ne hteli. A o&nbsp; tome kako ćete Vi tu ulogu shvatiti i odigrati zavisiće
  umnogom i rešenje glavnog našeg pitanja &#8212; stvaranja naše srpske države
  i njenog uređenja. To je danas jedina težnja, jedina nada i&nbsp; jedina vera srpskog naroda. Vi ne smete da pa u toj težnji i
  toj nadi razočarate. Vi ne smete da ga u njegovoj veri izneve-rite.
  Oprostite mi što ovako govorim, ali ja rekoh da hoću da budem otvoren i
  iskren, a ja imam i razloga što ovako govorim.</p>
<p>Jer ja, evo, godinu dana putujem sa svojim prijateljima, ali ne
  zavezanih očiju ni zatvorenih ušiju, već slušamo, posmatramo i
  razgovaramo. I dok na jednoj strani slušamo želje srpskog naroda od
  Splita preko Boke Kotorske, Hercegovine. Crne Gore i Sandžaka do
  Srbije, jer sad i tu imamo vezu od Užica pa do Beograda, dotle s druge
  strane čujemo iz Londona posve druge glasove, protivne tim narodnim
  željama i težnjama. I već se u narodu oseća ogorčenje protiv tih
  londonskih lakrdija. Ovih dana čusmo i Vaš proglas.<sup>7</sup> I kad ne bismo znali da je to nevešt
  falsifikat, kad ne bismo znali da ste ne samo do krajnosti požrtvovan
  već i vrlo ozbiljan i pametan čovek, onda bi prema londonskom radiu o
  Vama stvorili sliku jednog neozbiljnog avanturiste, da ne kažem
  hohštaplera.</p>
<p>Može biti da ste Vi skroman čovek, a verujem svakako da ste
  disciplinovan vojnik. Ali zar i kao takav da trpite da se Vaše ime tako
  i na takav način spominje? Zar Vi ne vidite da ste Vi danas jedini
  autoritet u zemlji, i da sav narod upire oči u Vas? Zar ne znate da u
  zemlji nemate zamene? I ako izgubimo i taj autoritet, bilo da, radi
  ovakvog postupka londonskog radi-a, izgubite glavu, ili da narod radi
  nekog posumnja u Vašu ozbiljnost, šta nas onda očekuje? Ono, gospodine
  generale, što je Rusija preživela 1917. god., ali šta je Rusija i mogla
  da preživi, jer ju je štitio njen bezgranični prostor i broj njenog
  žiteljstva. I šta će onda biti s našim planovima o srpskoj državi? Zar
  da propadnu tekovine tolikih naših pokolenja i snovi svih naših
  naraštaja od Kosova pa do danas? Ne! To ne sme biti. Vi se morate
  žrtvovati, Vi se morate prineti na oltar otadžbine. Jer da Vi tu ulogu
  niste preuzeli, narod bi može biti tražio i našao neki drugi put, a
  ovako on mora da ide putem kojim ste ga poveli, on niti može stati
  nasred puta, niti sme natrag. Vi ste ga poveli, vi ga morate i izvesti.</p>
<p>Vi morate stoga našoj gospodi u Londonu,<sup>8</sup> tome tako šarolikom
  društvu koje ni danas kao da nije prešlo preko svojih starih razmirica,
  otvoreno reći: da ova zemlja nije više ona koju su ostavili, da je
  narod otvorio oči i da više ne govori jezikom kojim je govorio onda kad
  su ga oni napustili, da stoga ta gospoda moraju da se povinjavaju
  narodnoj volji, njegovim željama i težnjama, a Vi imate da budete tumač
  tih želja i tih težnji i njihov prvi branilac.</p>
<p>Vi imate da govorite našoj gospodi u Londonu, a ne oni Vama, i
  ispred Vas a bez Vas, Vi imate da ispred naroda, a u smislu njegovih
  težnja, donosite odluke, a oni da im se prilagođuju i povinjavaju, a to
  će biti i u njihovu interesu, barem onih koji iskreno srpski misle i
  osećaju, inače će imati pravo oni u Beogradu što govore da će primiti
  iz Londona samo Kralja, a gospoda što su s njime otišla da ne treba ni
  da se vraćaju.</p>
<p>Presecite muški i jednom za svagda, ovakav način rada preko londonskog radi-a, i to odmah dok nije bilo kasno!</p>
<p>I samo tako, gospodine generale, diktirajući narodnu volju gospodi u
  Londonu, držim da ćete poslužiti svome narodu, svome Kralju i svojoj
  otadžbini u ovim teškim časovima, a u danom momentu sve okupiti oko
  sebe, i opravdati nade koje narod u vas polaže.</p>
<p>Oprostite mi, gospodine generale, na oštrini reči i izraza koje sam
  morao da upotrebim i izvolite primiti izraze moga dubokog poštovanja i
  iskrene pažnje.</p>
<p>23. aprila 1942</p>
<p align="center"><strong> St. Moljević</strong></p>
<b class=medtxt><p><sup>1</sup>&nbsp; Original   (pisan mašinom,  ćirilicom)   u Arhivu VII,   Ča,  k.   12, reg br. 4/2 (VK-P-12).</p>
<p><sup>2</sup>&nbsp; Odnosi se na Dražu Mihailovića</p>
<p><sup>3</sup>&nbsp; i <sup>5</sup> Vidi dok. br. 1, 35 i 85.</p>
<p><sup>4</sup>&nbsp; Vasić.</p>
<p><sup>6</sup> Vidi &#187;Današnji položaj i uloga pojedinih srpskih oblasti u
  stvaranju homogene srpske države&#171; (Arhiv VII, Ča, k. 12, reg. br. 1/2).</p>
<p><sup>7</sup>&nbsp; Reci &#187;Vaš proglas&#171; su, olovkom, podvučene a na mardini dopisana dva upitnika.</p>
<p><sup>8</sup>&nbsp; Odnosi se na jugoslovensku izbegličku vladu,</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_69.htm"><b>Prethodni dokument</b></a></TD><TD><a href="4_14_1_71.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>