<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 

<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_223.htm"><b>Prethodni dokument</b></a></TD>
<TD><a href="4_14_3_225.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>DIREKTIVA KOMANDANTA 4. GRUPE JURIŠNIH KORPUSA OD 19. 
JULA 1944. POTČINJENIM KOMANDANTIMA KORPUSA ZA BORBU PROTIV NOVJ U TOPLICI I 
JABLANICI U SADEJSTVU SA OKUPATORIMA I KVISLINZIMA1</strong></p>
<p>Br 39</p>
<p align="center">19 - VII - 1944 2</p>
<p align="center">DIREKTIVA BROJ 3</p>
<p>21-va komunistička divizija probila se iz oblasti Jablani-ce zapadno od Kuršumlije 
u pravcu planinskog čvora Požar koga drži sa svojom glavninom. Jačina ove 
divizije oko 2500 boraca a sastavljena je iz 4, 5 i 6-te brigade.</p>
<p>Namera ove divizije verovatno je manevarski pokušaj da se udari u leđa našim 
trupama koje su branile otsek Kuršumlija — Beloljin. No dalja njena namera 
verovatno je da privuče snage na sebe kako bi se olakšala situacija glavnih 
komunističkih snaga u Jablanici. Ova divizija ima zadatak i da zagrožava našu 
komunikaciju sa Kruševcem i Jošaničkom banjom.</p>
<p>Glavne komunističke snage na ovom prostoru ostale su i dalje oko planinskog 
grebena Sokolovica — Arbanaška i Radan planina3. Verovatno da se na tom 
prostoru nalazi 24-ta i 25-ta divizija sa komunističkim štabom za Srbiju4 i štabom 
za Makedoniju.</p>
<p>Prema komunističkim snagama u oblasti Jablanice počinje napad 20 jula sa jačim 
snagama:</p>
<p>27-ma Bugarska divizija sa težištem na svom desnom krilu napada pravo na 
jug sa otsekom Kuršumlija — Prokuplje koju liniju su Bugari kao polazni položaj 
zauzeli u toku 19 jula.5</p>
<p>—&nbsp; 5 dobrovoljačkih bataljona krenulo je u toku 19 jula od Leskovca 
prema Lebanu sa zadatkom da sa Istoka napadnu komunističke snage u Jablanici.</p>
<p>—&nbsp; Na planini Kukavici i duž nove Srpsko-bugarske granice nalazi se 5 
Bugarskih divizija sa zadatkom da spreče izvlačenje partizana u tom pravcu.</p>
<p>Obzirom na celu ovu situaciju partizani se mogu odlučiti na sledeće:</p>
<p>1.&nbsp; — Mogu primiti odsudnu borbu u prostoru Jablanice a 21-va divizija 
u prostoru Požar — Lepa gora6. Ovo rešenje za njih bi moglo da bude 
katastrofalno i malo je verovatno.</p>
<p>2.&nbsp; — Mogu pokušati da se i ostale snage iz Jablanice izvuku preko 
Kuršumliske banje u pravcu Lepa gora — Požar gde im je već 21-va divizija. 
Ovo rešenje je vrlo verovatno jer ima znakova koji pokazuju da je ono 
pripremljeno.</p>
<p>3.&nbsp; — Mogu pokušati da se preko Kuršumliske banje izvuku u oblast 
glavnog masiva Kopaonika u kom slučaju bi im 21-va divizija bila prednje obezbeđenje 
da sa pravca Brus — — Blace ne budu iznenadno napadnuti. Ovo rešenje je 
naj-verovatnije.</p>
<p>U okviru ovih mogućnosti 21-va divizija može doneti sledeće odluke:</p>
<p>a) Ili da nas sačeka i primi borbu na položaju Požar — Lepa gora. Ovo je 
verovatno.</p>
<p>b) Može isprazniti Požar i Lepu goru pred našim udarcem sa težnjom da se 
preko Župe izvuče na Jastrebac. Ovo je vrlo verovatno i za nas bi prestavljalo 
teško rešenje jer bi partizani uspeli da se odvojeno vodi akcija prema 21-voj 
diviziji a odvojeno prema snagama u Toplici.</p>
<p>v) Mogu pokušati da se povlače u pravcu Kuršumliske banije u prostor 
Jablanice gde su njihove glavne snage. Ovo rešenje će biti samo izraz nužde 
tj. ako partizani na to budu primorani.</p>
<p>Naše trupe moraju tući 21-vu diviziju i uzeti planinski čvor Požar — 
Lepa gora u svoje ruke. A potom već prema situaciji mora se goniti ova divizija 
sa ciljem da se uništi ili razbije tako da više ne postane sposobna za borbu 
za duže vreme.</p>
<p>Odstupeli partizani prema Župi i Jastrepcu naše trupe će se tada okrenuti 
za njima.</p>
<p>Prime li partizani borbu na Požaru i Lepoj gori naše trupe će ih tući po 
svaku cenu a kad ih na tom položaju razbiju produžiće gonjenje sa zadatkom da 
što pre izbiju prema Kuršumlijskoj banji i stave se u položaj za sprečavanje 
izvlačenja partizana iz Jablanice i za napad u pravcu Jablanice sa zapada. 
Odstupe li partizani sami u pravcu Jablanice onda po zauzeću Požara moraju se 
goniti bez predaha do Kuršumliske banje. Prema svemu izloženom naš napad na 
21-vu diviziju u prostoru Požar — Lepa gora otpočeće 20 jula u 3 časa sa 
polaznog položaja (koji mora biti zauzet 19 jula do mraka):</p>
<p>—&nbsp; V jurišni korpus poćiće u napad sa polaznog položaja Đurla 
(869)</p>
<p>—&nbsp; I jurišni korpus poćiće u napad sa polaznog položaja zapadno od 
Sibnice sa kose koja se od visa Đurla spušta u selo Sibnicu pa ulevo do kote 
584 južno od s. Sibnica.</p>
<p>—&nbsp; III jurišni korpus polazi u napad sa polaznog položaja Popovo 
guvno (603) — Čukarice (583) ovaj položaj nalazi se zapadno od sela Džukela 
i Kaševar.</p>
<p>—&nbsp; II jurišni korpus ulazi u opštu rezervu i do mraka 19 o.m. preći 
će u s. Trbunje odakle 20 do 3 časa kao rezerva grupe učestvuje u napadu 
kretajući se za III jurišnim korpusom.</p>
<p>Štab grupe 19 jula pred mrak u selu Trbunje a 20 u napadu ide sa rezervom za 
III jurišnim korpusom.</p>
<p>Trupe potpukovnika Keserovića moraju biti prikupljene na grebenu Jastrebca i 
naročitu pažnju obratiti prema Župi kako bi za slučaj da se partizani tamo 
izvuku potpukovnik Keserović mogao sa grupisanom snagom lupiti po njima i tući 
ih a u najmanju ruku on mora apsolutno sprečiti da se partizani ponovo dočepaju 
Jastrebca jer bi u tom slučaju naše trupe bile ponovo stavljene pred težak 
zadatak.</p>
<p>Napad će početi 20 jula u 3 časa sa označenog položaja polaznog i 
razvijaće se po sledećem:</p>
<p>—&nbsp; V jurišni korpus napada preko visa Mečak (847) — na Crnu Čuku 
(1063) — na Kukulić (1045) — na Požar (1163).</p>
<p>Težnja ovoga korpusa biće da što pre uzme u svoje ruke Crnu Čuku (1063) u 
čemu će ga potpomagati koncentričnim dejstvom I i III korpus.</p>
<p>—&nbsp; I jurišni korpus napada na vis Konđilova (821) potom na Crnu Čuku 
pa na vis Požar.</p>
<p>—&nbsp; III jurišni korpus napada sa polaznog položaja na Veliku Kaljaju 
(789) i potom sadejstvuje napadu za zauzeće Crne Čuke (1063).</p>
<p>Sa padom položaja Crna Čuka — Velika Kaljaja završena je prva faza našega 
napada. U drugoj fazi napadaće prvi i peti korpus na vis Požar, III korpus na 
Cerovačko Preslo (953) koncentrično se potpomažući po potrebi.</p>
<p>Sa zauzećem Požara i Cerovačko Preslo završena je druga faza i počinje 
treća faza u kojoj V korpus napada od Požara na Ravnu glavu (1112) na vis Sto 
i na vis Crna čuka (1197) I jurišni korpus po zauzeću Požara okreće pravo 
na jug i preko kose Golica napada na Crnu čuku (1197). III jurišni korpus od 
Cerovačkog Presla preko Sagonjevskih livada napada sa se-veroistoka na Crnu čuku.</p>
<p>Padom Crne čuke može se smatrati da je borba dobivena i tada nastaviti bez 
oklevanja i bez predaha gonjenje i to:</p>
<p>—&nbsp; Ako je neprijatelj odstupio na jug gonjenje se produ-žava po sledećem:</p>
<p>—&nbsp; V jurišni korpus i I jurišni korpus od Crne čuke preko s. Selova 
— Bećirova brda — Igrišta — Babine čuke i s. Zegrova i Velika šatra 
izbiju na položaj: V jurišni korpus na položaj Ivovik (873) sa frontom na jug 
prema Banjskoj reci a I jurišni korpus na položaj Crna čuka — Gelemač sa 
frontom prema istoku i jugu odnosno prema Kuršumlijskoj banji.</p>
<p>—&nbsp; III jurišni korpus počinje gonjenje od Crne čuke kosom južno od 
s. Sagonjevo i preko visa Veliki Laz i Perunićske glave goni u pravcu s. Selište 
ka Tiovačkoj čuki koju zauzima sa frontom prema Banjskoj reci i sa tesnom 
vezom sa I korpusom na visu Crkvište.</p>
<p>—&nbsp; II jurišni korpus sa ovim štabom kretaće se u gonjenju za III 
jurišnim korpusom.</p>
<p>NAPOMENA: na otseku s. Velika Šatra — vis Crna Čuka (879) — Crkvište 
nalazi se II Kosovski korpus kome je naređeno da sve položaje održi svakako 
do našeg dolaska.</p>
<p>Komora svih jedinica mora biti natovarena na konjima i pratiti svoje 
jedinice. Ono što nebude moglo da se stavi na tovarna grla već je u kolima 
prikupite se sve u Blacu gde će za zaštitu komore II jurišni korpus ostaviti 
jedan bataljon od najmanje 200 boraca za pratnju i zaštitu komore. Komora 
ostaje u Blacu dok ne bude pao vis Požar i tada će ovaj štab narediti pokret 
komore pogodnim putevima prema situaciji. Komandu nad celom komorom primiće 
komandant bataljona koji ostaje za zaštitu komore.</p>
<p>Napad po ovoj direktivi bez ikakve zapovesti mora otpočeti u 3 časa. 
Ranjenike upućivati u Blace ili Kuršumliju.</p>
<p>NAČELNIK ŠTABA — KAPETAN,&nbsp; Neš. Nedić&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>KOMANDANT — MAJOR, Drag. S. Račić</p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>&nbsp;</p>
<p>1&nbsp; Original (pisan na mašini, ćirilicom) u Arhivu VII, Ča, k. 77, 
reg. br. 14/3 (S-.V-11279).</p>
<p>2&nbsp; Broj je napisan mastilom, a datum olovkom.</p>
<p>3&nbsp; O rasporedu i borbama 21, 22. i 25. divizije NOVJ vidi tom I, knj. 9, 
dok. br. 178.</p>
<p>4&nbsp; Glavni štab NOV i PO za Srbiju nalazio se 19. jula u Gajtanu.</p>
<p>5&nbsp; Vidi tom I, knj. 9, dok. br. 178.</p>
<p>6&nbsp; Zbog jakog pritiska i sve veće koncentracije neprijatelja, Glavni štab 
za Srbiju naredio je, 19. jula u 23 časa, da se 21. divizija izvuče iz borbe 
i, u kolonama, odstupnim maršem izvrši pokret pravcem Požar — Crna Ćuka 
(k. 1197) — s. Bugare — Nikodinova Livada — s. Žegrova — s. V. Šatra. 
Ulogu zaštitnice na položajima Požar — Crna Čuka (k. 1197) primila je 4. 
brigada. Vidi tom I, knj. 9, dok. br. 178.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_223.htm"><b>Prethodni dokument</b></a></TD>
<TD><a href="4_14_3_225.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
