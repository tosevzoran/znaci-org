<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_105.htm"><b>Prethodni dokument</b></a></TD><TD><a href="4_14_1_107.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 106</strong></p>
<p align="center"><strong>IZVEŠTAJ MAJORA PETRA BAĆOVIĆA OD 13. JUNA 1942-KOMANDANTU
  ITALIJANSKE ALPINSKE DIVIZIJE &#187;PUSTERIJA&#171; U VEZI SA NAREĐENJEM DA
  ČETNICI NAPUSTE FOČU I GRAD PREDAJU USTAŠAMA<sup>1</sup></strong></p>
<p align="center">ŠTAB SANDŽAČKIH   ČETNIČKIH   ODREDA</p>
<p align="center">Str. pov. Br. 137 </p>
<p align="center">13 juna 1942 godine</p>
<p align="center">POLOŽAJ</p>
<p>U vezi Vašeg naređenja Br. 3630/op<sup>2</sup> a poslatog nam preko Komande
  Mesta Čajniče, koje sam primio 12 juna 1942 godine u 23 časa,
  izveštavam Vas;</p>
<p>1)&nbsp; Linija koja je bila određena majoru g. Glišiću t.j. s.
  Vi-koč&#8212;Ušće Tare i Pive kod Huma, morala je biti pređena iz čisto
  taktičkih razloga, jer su se borbe sa Komunistima vodile neprekidno.<sup>3</sup>
  Čim bi naše trupe stale, komunisti su to odmah iskorišćavali, vršili
  pregrupisavanje svojih snaga sa stalnom težnjom za izvršenje
  protivnapada, kako bi se zadržali na teritoriji Sandžaka po ceni
  najvećih žrtava, koji je za komuniste od najvećeg značaja kako
  vojničkog, tako moralnog i privrednog.</p>
<p>2)&nbsp; Da bi se komunistima oduzela svaka mogućnost povratka u
  Sandžak, bilo je potrebno Nacionalnim četničkim snagama dopreti do
  jedne prirodne prepreke na kojoj se može postaviti straža i onemogućiti
  više povratak komunista u Sandžak. Tu liniju pretstavljala je samo reka
  Drina i Piva. I samo zbog toga, da bi se jednom za svagda likvidiralo
  sa komunistima u Sandžaku i Crnoj Gori produžen je pokret trupa do r.
  Drine stim, da se po begstvu komunističkih bandi na levu obalu r.
  Drine, četničke trupe vrate na liniju Vikoč&#8212;Hum, na samoj Drini ostave
  samo manje posade kao straže na pojedinim pre-lazima.</p>
<p>3)&nbsp; U tom gonjenju komunista preko r. Drine stiglo se je jednom
  kolonom i do Foče, kada se je saznalo da su Italijanske trupe
  napustile Foču, a da koncentrisani komunisti na levoj obali Drine oko
  sela Trbušče, nameravaju da zauzmu od Italijanski trupa već napuštenu Varoš. Zauzimanje Foče od komunista
  moralo se je bezuslovno sprečiti jer bi sve do sada žrtve Nacionalista
  u borbi protiv komunista bile uzaludne (a palo je nekoliko stotina
  života naših najboljih ljudi) u toj borbi. Ako bi se dozvolio ulazak
  komunista u Foču značilo bi dozvoliti im vezu njihovih ljudi u
  Hercegovini, Bosni i Sandžaku i neometan rad komunista u ovoj oblasti,
  baziranjem na Foču.</p>
<p>Iz ovih razloga naređen je ulazak u varoš manje posade koja se je
  sastojala samo iz patrola i koje su imale za zadatak, da se uvere dali
  je Foča zaista napuštena od Italijanskih trupa, i dali u njoj ima
  komunista. Patrole su podnele izveštaj da se u varoši nalazi manja
  posada Ustaša pod komandom nadporučnika Štimca i da u varoši vlada
  nered što je i sam nadporučnik Štimac priznao kada je izjavio da nije
  u stanju, sa malom posadom koju ima da uspostavi red, a da veće snage
  Ustaša u varoš neće ulaziti.</p>
<p>Da bi se sprečilo ulazak komunista u Foču, kao i nered u samoj
  varoši, odnosno da se red uspostavi, jer je pljačka i progon već
  otpočeo, pristupljeno je sa pretstavnicima Ustaša pregovorima i sa
  istima postignut sporazum,<sup>4</sup> da se pod komandom nadporučnika Štimeca
  stavi 100 četnika, radi održavanja reda i sprečavanja eventualnog upada
  komunista koji su sa one strane imali osam bataljona jer je uhvaćeno
  pismo koje je jedan Komunistički komandant uputio narodu pozivajući ga
  da se bori protiv okupatora. Ovo pismo u originalu je dostavljeno i toj
  Diviziji, preko Komandanta Italijanskih trupa u Čajniču.</p>
<p>Četničke trupe zadržane su na liniji na koju su stigle jer je sporazumom sa pretstavnicima Hrvatskih vlasti utvrđeno da se ovako stanje u Foči i okolini održi sve dok po ovome ne donese
  odluku Guverner na Cetinju pod čijom se zaštitom i nalaze sve četničke
  snage Pavla Đurišića, Komandanta Svih četnika u Crnoj Gori i Sandžaku.
  Četnici su naročito insistirali da odluku po pitanju Foče donese sam
  Italijanski Guverner, jer je pretstavnik Hrvatske vojske Pukovnik g.
  Jakovljević pred delegatima sa potcenjivanjem i omalovažavanjem govorio o&nbsp; kompetenciji Gospodina Guvernera i Italijanskih trupa za rešavanje ovog pitanja.</p>
<p>4)&nbsp; Četnici su potpisani sporazum striktno ispunjavali i nije
  se desio nikakav Incident niti se sa trupama ulazilo u Foču. Naređenje
  Vaše o povlačenju primio sam i odmah sam izdao naređenje da se trupe
  povuku, čim sam dao znak za povlačenje trupa Hrvati su odmah izvršili
  napad, jer su verovatno saznali za Vaše naređenje o našem povlačenju.
  Napad je bio popraćen vrlo jakom vatrom automatskih oruđa, bacača i
  artilerije, što je bio dokaz da je taj napad od ranije pripreman. Ipak
  sam pokušao i pored toga što sam napadnut da pismenim putem sprečim
  sukob, te sam zato poslao po kuriru Ustaši molbu<sup>5</sup> i&nbsp; to pismenu Komandantu mesta i molio ga da obustavi vatru
  pošto se ja povlačim po naređenju Italijanske komande. Na žalost ovo je
  bilo bezuspeha jer su Hrvati produžili još žešći napad, tako da su mi
  naneli gubitke: 80 ljudi što mrtvih što ranjenih.</p>
<p>Jasno je svakom vojniku da sam dalje povlačenje svojih trupa u cilju izvršenja Vašeg naređenja mogao izvršiti pod borbom.</p>
<p>5)&nbsp; Čim su trupe bile izvučene iz borbe, povukao sam ih na
  određenu Uniju s. Vikoč &#8212; s. Hum, dok su sve trupe iz Nove Varoši
  upućene sa položaja još 11 o.m. u 18 časova pravcem s. Čelebić&#8212;Kosanica
  &#8212; Nova Varoš, što znači da su ove skinute sa položaja na 30 časova pre
  početka napada Ustaša na naše trupe kod Foče. I sam Komandant ovih
  trupa major Glišić sa svojim Štabom povukao se u pravcu Nove Varoši još
  11 o.m.<sup>6</sup></p>
<p>Sve trupe koje se 13 o.m. u 15 časova nalaze na određenoj liniji,
  jesu trupe iz Sastava Sandžačkih odreda kapetana Pavla Đurišića, a
  stavljene su pod moju Komandu.</p>
<p>Hrvatski vojnici koji su se nalazili kod nas pušteni su svi i upućeni za Foču.</p>
<p>Gospodine Đenerale,<sup>7</sup> Nacionalne četničke snage koje rade po Vašim naređenjima i koje su u toj borbi za uništenje Komunista na teritoriji Vaše divizije dale do sada nebrojene [žrtve]
  nisu zaslužile da ovako mučki budu napadnute od Hrvata i da se izvuku
  kao disciplinovane, na određenu liniju, a da prethodno dostojno ne
  kazne neizazvanog napadača. Verujte, da smo ovo teška srca učinili
  poštujući samo Vaš autoritet.</p>
<p>6) Pošto su Sandžački četnički odredi sa majorom Glišićem napustili
  ovu teritoriju i njegov se Štab povukao, verovatno je da je i
  dosadanji njegov Oficir za vezu dobio naređenje da se povuče, to
  ostajemo bez veze sa Vama. Pošto je prisustvo jačih trupa na određenoj
  liniji neophodno potrebno, jer bi svako njihovo dalje povlačenje
  neminovno izazvalo ponovno ulazak komunista na teritoriji ove divizije,
  a bez veze sa Vama ne smemo biti, to Vam upućujemo potporučnika
  To-maševića Ljubomira s molbom da ga primite kao našeg oficira za vezu
  pri Vašem Štabu, a koji raspolaže sa znanjem Italijanskog jezika.</p>
<p>Opstanak ovih trupa na terenu, koje su isključivo sa teritorije Crne
  Gore i Sandžaka, moguć je samo pod uslovom da redovno budu snabdevane
  potrebama iz te divizije. Zato Vas molim u interesu potpune zaštite
  ovog kraja od komunista i u interesu reda i mira, da nam i dalje budete
  naklonjeni i da snabđevanje svih trupa primite na sebe.</p>
<p>Brojno stanje mojih trupa na ovoj teritoriji trenutno iznosi 1800 ljudi.</p>
<p>Molim da se snabdevanje odmah produži jer smo u protivnom prinuđeni
  raspustiti trupe, napustiti teren, što će odmah iskoristiti komunisti
  koji su sa one strane Drine, samo u okolini s. Trbušče koncentrisali
  već svojih deset bataljona spremnih da upadnu na ovu teritoriju, čim se
  mi povučemo.</p>
<p align="center">Komandant major, </p>
<p align="center"><strong>Petar  Baćović</strong></p>
<b class=medtxt><p><sup>1</sup> Original (pisan na mašini, ćirilicom) u Arhivu VII   Ča, k. 231, reg. br. 34/6 (BH-X-54).</p>
<p><sup>2</sup> To naređenje redakcija nije pronašla. </p>
<p><sup>3</sup> Vidi dok. br. 93, nap. 6.</p>
<p><sup>4</sup> Sporazum su (9. juna 1942) sklopili: major Petar Baćović (sa
  četničke strane) i domobranski pukovnik Stjepan Jakovljević i
  nadporučnik Milan Štimec (bio je prisutan i ustaški nadporučnik Franjo
  Tarčuk). Sporazum glasi:</p>
<p>&#187;1.) Prevoz trupa obustavlja se.&#8212;</p>
<p>2.) Ustaške i oružničke snage koje su tu ostaju do daljeg u Foči.&#8212;</p>
<p>3.) Demarkaciona linija određena sporazumom vredi do daljeg. Liniju će odrediti Štimec i Milojević na 10.&#8212;</p>
<p>4.) Izvršnu vlast u Foči vršiće nadporučnik Štimec (u dokumentu piše
  Štimac, a treba Štimec &#8212; prim. red) kojemu se pridodaje pod komandu 1
  mlađi četnik i 100 četnika radi održavanja reda i sigurnosti.&#8212;</p>
<p>5.) Pukovnik Jakovljević se umoljava da izvesti nadležne da
  nacionalisti četnici nisu došli u Foču kao neprijatelji NHD, već po
  odobrenju Italijana sa kojima zajedno sarađuju u borbi protiv
  partizana.&#8212;</p>
<p>6.) Ovakvo stanje ima da ostane sve dotle dok se ne donese precizno
  rešenje o granici N.D.H. i Crne Gore kojemu rešenju saveznika će se
  obje strane pokoriti.&#8212;</p>
<p>7.) Ustaške jedinice nemaju nikakve egzekutive, već da funkcionišu -samo kao vojne jedinice&#171; (Arhiv VII, mf. Lok. muz. 2/409).</p>
<p><sup>5</sup>&nbsp; Taj dokumenat nije pronađen. </p>
<p><sup>6</sup> Vidi dok. br. 107.</p>
<p><sup>7</sup>&nbsp; Odnosi se na generala Đovania Espozita (Giovani Espozito), komandanta italijanske alpinske divizije &#187;Pusterija&#171;.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_105.htm"><b>Prethodni dokument</b></a></TD><TD><a href="4_14_1_107.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
