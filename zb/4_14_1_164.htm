<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 1</b><br> 

<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_163.htm"><b>Prethodni dokument</b></a></TD>
<TD><a href="4_14_1_165.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BR. 164</strong></p>
<p align="center"><strong>REFERAT MAJORA ZAHARIJA OSTOJIĆA OD 4. SEPTEMBRA 
1942. NAČELNIKU ŠTABA VRHOVNE KOMANDE O NEKIM AKTUELNIM PROBLEMIMA RADA ŠTABA 
VRHOVNE KOMANDE I POTČINJENIH SA PREDLOZIMA REŠENJA1</strong></p>
<p align="center">Na službi u Štabu Vrhovne Komadne</p>
<p align="center">Zaharije I. Ostojić</p>
<p align="center">đeneralštabni major</p>
<p align="center">4. septembra 1942 g.</p>
<p align="center">POLOŽAJ</p>
<p align="center">NAČELNIKU ŠTABA VRHOVNE KOMANDE</p>
<p>Iznosi zapažanja i predlaže da se uzmu aktuelna pitanja po naš pokret u 
rasmatranje.</p>
<p>U interesu naše opšte stvari, slobodan sam da Vam ovim putem iznesem 
izvesna zapažanja na rad u Štabu Vrhovne Komande i na rad potčinjenih 
komandanata i jedinica, a u vezi ovih zapažanja da Vam istaknem, po mom mišljenju, 
ak-tuelna pitanja u ovom momentu, koja bi Vi trebali da rešite na 
najcelishodniji način.</p>
<p align="center">I ZAPAŽANJA</p>
<p>1)&nbsp; Štab Vrhovne Komande</p>
<p>Formiranje Štaba Vrhovne Komande izvršeno je nepotpuno.2 Sa ovako malim 
brojem ljudi Štab Vrhovne Komande nije u stanju da uvek brzo i uspešno obavlja 
sve one mnogobrojne poslove, koje mora obavljati.</p>
<p>I ako živimo i radimo pod najtežim mogućim okolnostima, ipak se može učiniti 
dosta da se služba otpravlja brže i potpunije.</p>
<p>2)&nbsp; Neposredno potčinjeni štabovi i jedinice</p>
<p>Pod neposrednom komandom Štaba Vrhovne Komande nalazi se ogroman broj 
jedinica. Većina je suviše udaljena prostorno i bez sredstava veze da bi se 
moglo uredno koman-dovati i vršiti neposredan uticaj na rad i sprovoditi 
kontrola rada.</p>
<p>Posledice ovoga su: lutanje u radu, nerad, slabo izvršena organizacija 
i.t.d.</p>
<p>3)&nbsp; Organizacija jedinica j.v.3 u Otadžbini</p>
<p>Organizacija po uputu pet4 sprovodi se slabo i nepotpuno. Ima krajeva gde se 
već radi mesecima, pa još nije ništa organizovano. Ovome ima više razloga, 
ali za Vrhovnu Komandu je važno da nađe način da se ovo pitanje već jednom 
završi, a to se može.</p>
<p>4)&nbsp; Uticaj legalizacije</p>
<p>Legalizacijom smo spasli ljude i oružje. To je plus. Ali je i minus vrlo 
veliki. Dolaskom u varoš, ljudi su izgubili neposrednu vezu sa Vama, borbeni 
duh je opao, disciplina takođe. Plate su donele kocku i pijančenje. Starešinama 
su se usladili Nedićevi činovi i plate, pa su čak počeli da Nedića 
stavljaju na ravnu nogu sa Vama. Vama se šalju s vremena na vreme lažni izveštaji 
i čeka se svršetak rata, da bi se posle busali u prsa kao Ravnogorci.</p>
<p>Još veće zlo je prijateljstvo i lumperaji sa okupatorom i slepa poslušnost 
istom od strane pojedinaca, dok ti isti uop-šte ne izvršavaju naređenja vaših 
organa.</p>
<p>Lično sam čuo da pojedini kapetani, a sada Nedićevi majori, kažu da su se 
oni privikli na Nedićeve činove i da ih više neće skidati, jer ćete im Vi 
te činove priznati.</p>
<p>Jasno je da su ovi ljudi praktično za teren i našu organizaciju sada 
potpuno izgubljeni. Ovde su potrebne hitne mere.5</p>
<p>5)&nbsp; Nedostatak propagande</p>
<p>Od 6 decembra prošle godine6 do danas, mi nemamo naših novina. Leci i 
predavanja su dosta retki i nepotpuni. Narod je ostavljen sam sebi i vestima 
radio Londona, koje se slušaju vrlo nerado, jer su svi spikeri Hrvati. 
Posledica ovoga je začmalost i mrtvilo u narodu. Međutim naši neprijatelji su 
vrlo stalni u propagandi, koja često uspeva da izazove zabunu kod naših ljudi. 
Pitanje propagande mora se u najkraćem roku postaviti na zdravu osnovu.</p>
<p>6)&nbsp; Nemanje jedinica koje otvoreno rade kao jedinice j.v. u Otadžbini</p>
<p>Izuzev 2—3 manje više nepokretne, Vrhovna Komanda nema ni jednu jedinicu 
pokretnu, koja bi radila potpuno otvoreno kao jedinica j.v. u Otadžbini. Ovo je 
možda naš najveći nedostatak.</p>
<p>7)&nbsp; Slaba organizacija službi: obaveštajne, veze, snabdeva-nja i 
sanitetske</p>
<p>— Svima navedenim vrlo važnim službama naši potči-njeni komandanti ne 
pridaju dovoljan značaj i obavljaju ih većinom površno. Vrhovna Komanda nije 
dala pismeno za ove službe dovoljno precizna uputstva. To sad treba učiniti i 
unificirati u svim krajevima.</p>
<p>8)&nbsp; Nedostatak starešinskog i stručnog osoblja</p>
<p>Veliki broj starešinskog i stručnog osoblja ostao je po varošima, pa čak 
delom pretpostavlja odlazak u ropstvo, nego u šumu. Međutim kod nas u čitavim 
srezovima nema oficira. Popuna starešinama jednostavnim proizvodstvom nije 
radikalno rešenje ovoga pitanja. Obrazovanjem 2—3 mesečnih kurseva i školi, 
u kojim bi starešinsko i stručno osoblje dobilo samo najpotrebnija praktična 
znanja, dobilo bi se mnogo više. Kursevi i škole mogli bi se obrazovati po 
oblastima.</p>
<p>9)&nbsp; Slabo korišćenje intelektualaca i omladine</p>
<p>Nažalost nama se je stavio mali broj intelektualaca i omladine na raspoloženje. 
Ali i ono što imamo, mi do sada nismo dobro iskoristili. Ne treba zaboraviti da 
će svi ovi u novoj državi tražiti da vode, pa kada je tako, onda ih treba do 
maksimuma iskoristiti.</p>
<p>10)&nbsp; Politički rad pojedinaca</p>
<p>Desilo se je i dešava se da su pojedinci počeli da koriste naš pokret u 
političke svrhe, zaboravljajući prilike u kojima se nalaze i misleći samo na 
buduće fotelje, kao da je ovo pred-izborna kampanja. Vrhovna Komanda mora prema 
ovakvima preduzeti najenergičnije mere.</p>
<p>11)&nbsp; Nedovoljno poznavanje borbene obuke</p>
<p>U dosadašnjim borbama pokazalo se da većina boraca ne poznaje osnovne 
principe borbe, a takođe i starešine nisu na visini vođenja svojih jedinica. 
Posledica ovoga su izlišni gubici. Ovome pitanju mora se posvetiti naročita pažnja, 
a sa malim trudom postigli bi se dobri rezultati sa inače vrlo hrabrim 
elementom.</p>
<p>12)&nbsp; Slabo korišćenje crkve i sveštenstva</p>
<p>Komunisti su uspeli svojom razornom propagandom da potpuno odvoje narod od 
crkve i unesu pometnju u religioznim shvatanjima naroda. Bilo je dosta popova 
koji su sa oltara govorili protiv crkve i hulili sve svetinje. Tučenjem 
komunista, narod je očekivao da će ispravni sveštenici pohrliti crkvi i 
objasniti zabunu nastalu komunističkom propagandom. Međutim se dešava da 
posle 3 meseca još pojedine crkve ne rade, a popovi beže iz parohija. 
Neophodno je da se narod vrati crkvi, i da se sveštenici nateraju na vršenje 
službe predanije i savesnije nego ikad dosada.</p>
<p>13)&nbsp;Slab rad trojki7</p>
<p>Izdajnika ima dosta. Oni su u svome radu bezočni i oslanjaju se na 
okupatora. Naređeno je trojkama da počnu rad. Međutim, sa malim izuzetkom, 
rad trojki se skoro ne oseća. Za ovo su krive u prvom redu starešine, koje 
nemaju kuraži da narede izvršenje i umešnosti da ovo dobro organizuju. I ovde 
je potrebna intervencija Vrhovne Komande.</p>
<p>14)&nbsp;Mane i poroci</p>
<p>Dosta je česta pojava kod naših starešina: bolesna ambicija, ogovaranja, 
razmetanja, svađa, neposlušnosti, pa čak kod pojedinaca i hohštapleraj. Sve 
su ovo ostaci starog doba — mirnodopskog života. Kod vojnika ima slučajeva: 
pljačke, krađe, nediscipline i krvološtva. Samo rigorozne mere preduzete od 
Vrhovne Komande, mogu ova zla da izleče i da naše jedinice pretstavljaju ne 
narodnu, nego pravu regularnu vojsku.</p>
<p>15)&nbsp; Bolećivost prema zarobljenim komunistima</p>
<p>Primetio sam u više prilika da se pojedini oficiri i ostali članovi naše 
organizacije zauzimaju čak kod članova suda, za komuniste zlikovce ili 
uticajne članove komun. partije. Ovo je vrlo rđava pojava kojoj se mora stati 
na put.</p>
<p>16)&nbsp; Nedovoljno nagrađivanje zasluženih</p>
<p>Vrhovna Komanda nije do sada dovoljno nagradila naročito zaslužene starešine. 
Mislim da je bolje biti u ovom pravcu široke ruke, nego škrt, jer bi se moglo 
desiti da naši najodaniji ljudi ostanu nezadovoljni.</p>
<p>Davanjem pravilnih nagrada ljudi se još jače vezuju za Vas, i pretstavljaće 
Vam u svim prilikama solidne stubove, preko kojih ćete bez teškoća savladati 
sve neprijatelje. Najzad, oni kapetani koji sada pod najtežim okolnostima vode 
korpuse i veće jedinice, zaslužuju i veće činove i odlikovanja, pa je pravo 
da se izvode i istaknu u odnosu na one, iz ropstva, iz Afrike i iz žica.</p>
<p>Ovome pitanju treba posvetiti naročitu pažnju.</p>
<p>17) Saveznička pomoć i njeno popularisanje</p>
<p>Do sada smo dobili vrlo malu pomoć od naših saveznika. Izgleda da će 
otsada dolaziti u većem obimu i redovnije. Na tome treba raditi svim 
sredstvima. Ali ne treba zaboraviti, da se ova pomoć mora koristiti još više 
u propagandne svrhe.</p>
<p>7 Odnosi se na trojke za primanu »slova Z« (vidi dok. br. 137). 604</p>
<p>Treba je uveličavati zbog dizanja morala naših ljudi, i bolje vere u što 
skoriju pobedu naše stvari. Satnim tim, svima našim neprijateljima se usta 
zatvaraju.</p>
<p align="center">II PREDLOZI</p>
<p>Na osnovu izloženih zapažanja, smatram da bi trebalo uzeti u hitno 
razmatranje i rešiti sledeća pitanja:</p>
<p>1)&nbsp; Reorganizacija Štaba Vrhovne Komande8</p>
<p>2)&nbsp; Formiranje letećih brigada i korpusa j.v. u Otadžbini9</p>
<p>3)&nbsp; Nova organizacija službe veze</p>
<p>4)&nbsp; Organizacija propagande</p>
<p>5)&nbsp; Organizacija obaveštajne službe10</p>
<p>6)&nbsp; Hitna organizacija jedinica j.v. u Otadžbini tamo gde još nije 
izvršena</p>
<p>7)&nbsp; Poboljšanje borbene obuke</p>
<p>8)&nbsp; Uređenje pozadinske službe</p>
<p>9)&nbsp; &nbsp;Organizacija sanitetske službe11</p>
<p>10)&nbsp; Obrazovanje raznih škola i stručnih kurseva12</p>
<p>11)&nbsp; Pravilnije finansiranje jedinica</p>
<p>12)&nbsp; Organizacija sabotaže i obrazovanje »trojčeza«</p>
<p>13)&nbsp; Iskorišćenje intelektualaca i omladine13</p>
<p>14)&nbsp; &nbsp;Radikalne mere prema oficirima i podoficirima iz žica</p>
<p>15)&nbsp; &nbsp;Sistematsko skidanje izdajnika</p>
<p>16)&nbsp; Efikasna kontrola rada potčinjenih</p>
<p>17)&nbsp; &nbsp;Organizacija komandovanja u svim krajevima naše države</p>
<p>18)&nbsp; &nbsp;Mere za suzbijanje poroka i mana kod naših ljudi</p>
<p>19)&nbsp; &nbsp;Preduzimanje akcija protiv unutrašnjih i spoljnih 
neprijatelja u pojedinim oblastima, a obzirom na sadašnju situaciju</p>
<p>20)&nbsp; Evidenciju svih poslova u Štabu Vrhovne Komande i potčinjenim štabovima 
i jedinicama.</p>
<p>Za pravilno rešenje ovih pitanja, potrebna je najsvestra-nija studija svakog 
posebno, a doneta rešenja treba energično sprovesti bez obzira na teškoće i 
specijalne prilike.</p>
<p>Moje je duboko uverenje, da se samo ovim putem može za najkraće vreme 
stvoriti jedna zaista čvrsta, solidna i grandiozna organizacija kakvu je želite 
Vi i svi Vaši saradnici.</p>
<p>Na kraju želim da napomenem sledeće:</p>
<p>a)&nbsp; Da Vam sve ovo iznosim bez ikakvih tendencija, objektivno i bez unošenja 
ličnog momenta, jer sam uvek imao i imam pred očima samo opšte dobro i</p>
<p>b)&nbsp; Ukoliko nalazite da Vam u ovom poslu mogu biti od koristi ja Vam se 
stavljam na raspoloženje, bez obzira na kojoj se dužnosti budem nalazio.</p>
<p>Na službi u Štabu Vrhovne Komande đeneralštabni major, Zah. Iv. Ostojić</p>
<p>14Uput za četničko ratovanje primena šifre.</p>
<p>Dragiši</p>
<p>Moljević,</p>
<p>Bojčević,</p>
<p>Laza,</p>
<p>Lazarević,</p>
<p>Tošković,</p>
<p>Santić,</p>
<p>Grđić.</p>
<p>1 Original (pisan mastilom, ćirilicom) u Arhivu VII, Ča, k i reg. br. 22/2 
(VK-V-19/3).</p>
<p>2 Draža Mihailović je 27. juna 1942. obavestio izbegličku jugoslo-vensku 
vladu da je njegov štab pretvoren u vrhovnu komandu i da ona ima sledeću 
podelu rada: operativne, organizacijske i obaveštajne poslove vodi major 
Zaharije Ostojić, unutrašnju službu veze i spoljnu (sa avijacijom) i prijem 
materijala vodi major Mirko Lalatović, šef propagande je Dragiša Vasić sa dr 
Stevom Moljevićem, a komandant brigade Gorske garde je rez. poručnik Nikola 
Kalabić; za vreme operacija u »datom momentu« za komandanta pozadine predviđen 
je potpukovnik Dragoslav Pavlović (Arhiv VII, Ča, k. 298, reg. br. 2/1, tel. 
br. 264).</p>
<p>3 Skraćenica od »Jugoslavenska vojska«.</p>
<p>4 Vidi dok. br. 59.</p>
<p>5&nbsp; S tim u vezi, Draža Mihailović je uputio raspis svim četničkim 
komandantima (vidi dok. br. 166, tel. br. 467).</p>
<p>6&nbsp; Tada se Štab Draže Mihailovića povukao sa Ravne gore ispred nemačkih 
trupa (vidi dok. br. 105, nap. 10).</p>
<p>8&nbsp; Štab četničke VK je reorganizovan 4. septembra 1943, tako da je 
imao: operativno odeljenje, obaveštajno odeljenje, ađutanturu, sanitet, 
komandu stana, bataljon za obezbeđenje VK, centar za vezu i komandu pozadine 
(Arhiv VII, Ča, k. 2. reg. br. 29/3: naredba Draže Mihailovića o 
reorganizaciji VK).</p>
<p>9&nbsp; Formiranje letećih brigada Draža Mihailović je naredio 8. 
septembra 1942 (vidi dok. br. 166, tel. br. 467 i 468).</p>
<p>10&nbsp; Draža Mihailović je 23. oktobra 1942. izdao Uputstvo za obaveš-tajnu 
službu (Arhiv VII, Ga, k. 236, reg. br. 14/9).</p>
<p>11&nbsp; Vida Uputstvo Draže Mihailovića (bez datuma, verovatno oktobar 
1942) za organizaciju sanitetske službe (Arhiv VII, Ča, k. 3, reg. br. 23/2).</p>
<p>12&nbsp; Prvi kurs (za 25 oficira) održan je od 9. do 17. februara 1943. pri 
Oficirskoj školi VK u Kolašinu. Opširnije o tome, vidi Arhiv VII, Ca,. k. 2, 
reg. br. 17/1: izveštaj komandanta kursa od 18. februara 1943. U 1944. godini 
škole i kursevi za osposobi javan je aktivnih i rezervnih četničkih starešina 
održavani su i pri štabovima pojedinih korpusa u Srbiji.</p>
<p>13 Vidi Uputstvo VK JVUO od 6. septembra 1942. za organizaciju i vaspitanje 
ravnogorske omladine- Arhiv VII, Ča, k. 18, reg br. 7/5</p>
<p>14 Tekst do kraja dopisao je, olovkom, Draža Mihailović.</p>
<p>
<br>
<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_163.htm"><b>Prethodni dokument</b></a></TD>
<TD><a href="4_14_1_165.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
