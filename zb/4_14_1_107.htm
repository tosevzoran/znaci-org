<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_106.htm"><b>Prethodni dokument</b></a></TD><TD><a href="4_14_1_108.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 107</strong></p>
<p align="center"><strong>PISMO MAJORA MILOŠA GLIŠIČA OD 14.JUNA 1942. MAJORU ZAHARIJU OSTOJIĆU O AKCIJAMA SANDŽAČKOG ČETNIČKOG ODREDA I SITUACIJI U REJONU FOČE<sup>1</sup></strong></p>
<p>Dragi čika Branko,</p>
<p>Kao što ti je poznato izbili smo na liniju Foča&#8212;Drina Piva.<sup>2</sup> Gro
  komunista ostupio je pravcem Volujak&#8212;Gacko. Slabije snage povukle su se
  levom obalom Drine i sada se nalaze u selu Trbušče (10 km. južno od
  Foče na levoj obali Drine). U Trbušču nalazi se Šahovićski bataljon.
  Kod Foče došao sam u dodir sa ustašama. Smatrao sam da se nesme
  izazivati sukob. Usled ovoga Foča je ostala opkoljena od naših trupa.
  Sa ustašama sklopljen je sporazum kojim je određena demarkaciona
  linija, obustavljeno dalje prevoženje njihovih trupa na desnu obalu
  Drine, regulisano vršenje izvršne vlasti koja je zajednička i
  ostavljeno da se pitanje Foče diplomatski reši i da se rešenju povinuju
  obe strane.<sup>3</sup> Na pregovore između ostalih je dolazio i pukovnik
  Jakovljević. Dobio sam utisak da ma na koji način želi da popravi svoj
  očajan položaj u očima Srba. Izjavio je da će raditi da dođe do sukoba
  između ustaša i Hrvatske vojske. On lično veruje da je ovaj sukob
  neminovan. Jedan ustaški poručnik izjavio je da Nemci naoružavaju
  Francuze za napad na Italiju a da ustaši jedva čekaju da se napiju
  Italijanske krvi. Ovoposlednje rekao sam Italijanskom komandantu
  divizije u Pljevlju. Odgovorio mi je da su osećanja jedno a politika
  drugo i da je stav Hrvata njima dobro poznat. Kod Foče je ostao Baćević.</p>
<p>Sastao sam se sa Đurišićem kod Šćepan Polja.<sup>4</sup> Dobio sam vrlo rđav
  utisak da se na drugoj strani vodi neka separatistička akcija čiji je
  izraziti prestavnik Bakić,<sup>5</sup> koji je u Pljevlju psovao majku i meni i
  Ignjatoviću pred italijanskim oficirima i kazao da smo im sve
  popljačkali. Po pitanju Foče Đurišić je otišao u Cetinje.</p>
<p>Nedić je slao nekoliko telegrama<sup>6</sup> da se naše trupe vrate jer su u
  toku vrlo značajni pregovori povoljni po našu srpsku stvar. Verujem da
  je ovo tačno. I bez ovoga a po dostizanju navedene linije, Sandžački
  odred je u pokretu za Novu Varoš. Odlazim 15 ov.m. u Beograd sa Vučkom
  po pozivu Nedića.</p>
<p>Nemci blokirali liniju Golija&#8212;Javor do Jasenove, kako bi sprečili
  prolaz Dražinih četnika za Crnu Goru. Iz jednog italijanskog dokumenta
  sa kojim raspolažemo proizilazi da Draža smatra kao jedne od svojih
  najboljih odreda crnogorske odrede kapetana Đurišića.</p>
<p>Pročitao sam pismo koje si pisao Rudiju<sup>7</sup> za produženje operacija sa
  linije Pljevlje Kosanica Đurđeviča Tara. Mnogo mi je žao da za sada
  nisam lično u mogućnosti da dođem da mnoge stvari objasnim i postavimo
  na pravo mesto. Video sam iz pisma da se isključujem iz daljih
  operacija koje je trebalo da produži Rudi, koga sam sretnuo tek kada
  sam se vraćao sa Drine. Smatram da je ovo tvoje pismo potpuno
  deplasirano i o svemu ostalom govorićemo docnije.</p>
<p>Moje akcije smatram da slabo stoje kod Nemaca i da bi za dalji rad
  bilo neophodno potrebno da me London liši čina ili na neki drugi način
  žigoše kao odanog saradnika Nedićevog. Smatrajte da je ovo od ogromne
  važnosti. Za Lula ste učinili strahovitu grešku, što može da dovede do
  teških posledica kako za mene tako i za ceo odred.</p>
<p>14. juna 1942. godine Nova Varoš</p>
<p align="center">O svemu ostalom Vučko će usmeno izneti.</p>
<p align="center">Sve vas mnogo pozdravlja Vaš</p>
<p align="center"><strong>M. Glišić</strong></p>
<b class=medtxt><p><sup>1</sup>&nbsp; Original (pisan na mašini, ćirilicom) u Arhivu VII, Ča, k. 127, reg. br. 17/10 (,S-X-140).</p>
<p><sup>2</sup>&nbsp; Odnosi se na četničke akcije protiv partizanskih jedinica
  (vidi dok. br. 94, 97, 98, 102 i 106 i Arhiv VII, Ca, k. 231, reg. br.
  2/1).</p>
<p><sup>3</sup>&nbsp; Vidi dok. br. 106, nap. 4.</p>
<p><sup>4</sup>&nbsp; O tom sastanku Glišić je 10. juna 1942. telegramom obavestio
  predsedndka srpske kvislinške vlade, zatraživši da se i u Beogradu
  pre-duzmu mere sa ciljem da Foča pripadne četnicima (Arhiv VII, Ča, k.
  50, reg. br. 29/2). Vidi dok. br. 109.</p>
<p><sup>5</sup>&nbsp; Vuksan.</p>
<p><sup>6</sup> Ti telegrami nisu pronađeni.</p>
<p><sup>7</sup> Nalazi se u Arhivu VTI, Ča, k. 231, reg. br. 2/1.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_106.htm"><b>Prethodni dokument</b></a></TD><TD><a href="4_14_1_108.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
