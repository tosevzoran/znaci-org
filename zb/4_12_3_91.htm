<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 2</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 2</b><br>  

<CENTER><TABLE border="1"><TR><TD><a href="4_12_2.htm"><b>Sadr&#382;aj</b></a></TD>
<TD><a href="4_12_3_90.htm"><b>Prethodni dokument</b></a></TD>
<TD><a href="4_12_3_92.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ OPERATIVNOG ODELJENJA 369. PEŠADIJSKE  
DIVIZIJE OD 15. JUNA 1943. KOMANDANTU NEMACKIH TRUPA U NDH O PROBOJU SNAGA NOVJ  
IZ OKRUŽENJA NA ZELENGORI[1]</strong></p> 
<p align="center"><strong>Poverljivo</strong></p>
<p align="left">Div.ko.mesto,15.6.1943.</p>
<p align="left">K.T.B.[2]</p>
<p>369 (HRV.) PEŠ. DIV.</p> 
<p>Odelj. Ia, Az. 9&nbsp;</p> 
<p>Br. 846/43. pov.</p> 
<p>Predmet: Borbeni izveštaj</p> 
<p>III/GR 369. III/GR 370. i II/724. lov. puka.</p>
<p align="center">KOMANDANTU NEMAČKIH TRUPA U HRVATSKOJ</p> 
<p>Divizija se nalazila od 7. 6. sa Borbenom grupom „Vertmiler&quot; (A. A.  
369, III/GR[3] 369. i 369. protivtenk. lov. diviz. bez 1. čete) kod Mrčin Klb.  
i Ljubina (8 km južno i jugoistočno od Jeleča). U 22,30 časa divizija je,  
posredstvom načelnika štaba komandanta nemačkih trupa u Hrvatskoj, a preko načelnika  
Operativnog odeljenja divizije, primila sledeći zadatak:[4]</p> 
<p>1)&nbsp; Desno krilo 118. lov. div. angažovano je u žestokim borbama sa  
neprijateljem u Milinkladi (1001) i Ozrenu (1405), leva grupacija SS-div.  
(delovi 118. lov. div.) prodrla je do Boščija gl. (1710).[5]</p> 
<p>2) Potrebno je da divizija zatvori međuprostor između Milinklade i Boščije  
glave. U tom smislu je neophodno da divizija iz rejona Vrbnice nastupa pravcem  
kota 1089, kota 1529, Zamršten, kota 1576, izbije u rejon Hrčave i spreči  
svaki prodor partizana u pravcu zapada.</p> 
<p>Divizija je izrazila bojazan da će u ovome, zbog slabih snaga, uspeti, ali  
je izjavila svoju spremnost da će sve učiniti, zbog izuzetno teške situacije,  
da izvrši naređenje komandanta nemačkih trupa u Hrvatskoj.</p> 
<p>U 22,30 časa komandant nemačkih trupa u Hrvatskoj je nazvao telefonom  
komandanta divizije i ukazao mu ponovo na hitnost i važnost zadatka.</p> 
<p>Borbena grupa „Vertmiler&quot; odbacila je 8. 6. žilavog neprijatelja sa  
kote 1380 i kote 1298 (1 km severozapadno i 1 km zapadno od Vrbnice), nastupala  
je u popodnevnim časovima preko kote 1089 i kote 1529, ali nije uspela da  
odbaci žilavog neprijatelja sa grebena. U noći se povukla na kotu 1089.  
III/369. GR (bez 11. čete) je zbog nedostatka nosača i tovarne stoke upućen  
8. 6, radi dopremanja hrane i municije za Borbenu grupu „Vertmiler&quot;, od  
Jeleča do Vrbnice, da bi u Vrbnici obrazovao bazu za snabdevanje.</p> 
<p>Divizija procenjuje situaciju na sledeći način:</p> 
<p>Jakim partizanskim delovima je uspelo da se probiju iz obruča u pravcu  
zapada, sa ciljem da se preko Vrbnice probiju dalje prema severu. Izgleda da se  
divizija sudarila sa najisturenijim delovima neprijatelja.[6] Moguća je i  
varijanta da neprijatelj u rejonu kote 1529 i kote 1871, koje takođe drži u  
svojim rukama, obrazuje front radi zaštite boka sa pravca severa, da bi na taj  
način obezbedio uslove za prodor i proboj novih snaga iz obruča u pravcu  
zapada prema Kalinoviku. Prodor sa Grupom „Vertmiler&quot; preko kote 1529  
izgleda da više nije moguć, pošto neprijatelj na grebenu širokom 1 km  
poseduje veoma jake položaje. Prema tome, napad na kotu 1529 bez artiljerijske  
podrška nema nikakve svrhe. Na ovaj teren se ne može privući artiljerija.  
Postoji samo mogućnost da se neprijatelj veže za kotu 1529, da bi se sprečio  
njegov prodor preko Vrbniče u pravcu severa. Bilo bi dalje takođe potrebno da  
se dalje prema zapadu obrazuje što jača borbena grupa, koja bi nastupala prema  
jugu i, bez obzira na neprijateljske snage, koje bi prodirale prema zapadu,  
zauzela položaje u rejonu kota 1956 i 1622.</p> 
<p>Na ovaj način je moguće formirati jaku udarnu grupu, jer put od Kalinovika  
prema koti 1441, do same kote 1361 (severozapadno) dozvoljava prilaz  
auto-transportu. Na taj način bi već na dan 9. 6. imali jaku udarnu grupu, dok  
bi za marš od Jeleča do Balinovca bilo potrebno minimum 8 časova, pa bi zbog  
toga jedinice tek u podne 10. 6. prispele umorne radi produženja daljeg napada  
prema jugu.</p> 
<p>Divizija je odlučila da sa Grupom „Vertmiler&quot; blokira liniju kota  
1089 — 1298 prema severu, da od III/369. GR i III/370 GR, koji je izvučen iz  
Grupe „Vertmiler&quot;, formira Borbenu grupu ,,Hene&quot; [Höhne] i uputi je  
pravcem severno od Vrbnice — Lipovac — Balinovac — Sremaška luka radi  
preduzimanja napada na kotu 1622, a sa delom snaga 369. puka, koji će 
auto-transportom biti upućen pravcem Kalinovik — kota 1441 (12 km jugoistočno  
od Kalinovika), napadne Videž i kotu 1914, da bi 9. 6, nakon pretpotčinjavanja  
Borbene grupe „Hene&quot; Borbenoj grupi „Fišar&quot; [Fischer] u rejonu  
Videž, kota 1914, kota 1622, imala jaku udarnu grupaciju u tom rejonu za dalje  
operacije.</p>
<p>Komandant divizije saopštio je svoju nameru u 21,30 čas Ia komandanta nemačkih  
trupa u Hrvatskoj; komandant nemačkih trupa u Hrvatskoj izrazio je svoju  
saglasnost sa ovim planom. Divizija je telefonom izdala odgovarajuća naređenja  
komandantima GR 369. i 369. protivtenk. lov. div.[iziona] kao i Grupi  
„Hene&quot;.</p>
<p>Na dan 9. 6. u 11,00 časova, načelnik štaba saopštio je Ia divizije da  
komandant Jugoistoka ne dozvoljava cepanje snaga radi napada na neprijateljske  
delove koji su se probili, već želi što skorije zatvaranje obruča. Zato  
Borbena grupa „Fišer&quot; treba direktno da pređe u nastupanje, bez ikakvih  
prethodnih pokreta i da sa planirane koncentracijske prostorije u rejonu kota  
1441, Sremaška luka pređe u napad prema jugoistoku radi zatvaranja obruča u  
rejonu kote 1576. Ia divizije je odgovorilo da divizija ne namerava da vrši ma  
kakve dalje pokrste. Pokret preko Kalinovika imao bi samo svrhu da se što je  
moguće pre stvori jaka grupacija u rejonu Videž, kota 1622, gde se na drugi način  
ne može dospeti. Načelnik štaba je izrazio svoju saglasnost sa planovima  
divizije.</p>
<p>U toku celoga dana 9. 6. primećeni su pokreti neprijatelja od M. Košuta  
prema koti 1529. Sa Grupom „Hene&quot; u toku celoga dana, i pored dodele  
radio-sredstava, nije postojala veza. Pošto se sa komandnog mesta Borbene grupe  
„Fišer&quot; (kota 1441, 12 km jugoistočno od Kalinovika.) čuo eho borbe sa  
opšteg pravca istočno od Videža, komandant Borbene grupe „Fišer&quot;  
dobio je zadatak da što je moguće pre uputi II/GR 369. puka i da još u toku  
9. 6. zauzme kotu 1863, da bi na taj način pružio odgovarajuću pomoć  
Borbenoj Grupi „Hene&quot;, koja se nalazi u teškoj situaciji. U 19,00 časova  
dobijen je radiogram od Borbene grupe „Hene&quot; preko 369. protivtenkov.  
lov. diviz., u kome se kaže, da je Grupa „Hene&quot;, nakon ogorčenih borbi  
protiv jakog neprijatelja, uspela da oko 17,00 časova zauzme kotu 1642.</p> 
<p>U 22,00 časa 369. protivtenk. diviz. javlja da je u njegov rejon prispeo  
ranjeni podoficir III/369. sa izveštajem, da je III/369. oko 17,00 časova  
zauzeo vis 1642, da je nakon toga napadnut od jakih neprijateljskih snaga i da  
je razbijen. Ranjeni podoficir je među poslednjima napustio vis.</p> 
<p>U 23,00 časa komandant 369. GR (potpukovnik Fišer) javlja:</p> 
<p>&quot;III/369. je u 16,42 časova u borbi protiv jakog neprijatelja zauzeo  
vis 1642&quot;. Neprijatelj je otvorio jaku koncentričnu vatru sa svih strana  
iz teških minobacača i mitraljeza na III/369, a nakon toga napao bataljon vrlo  
jakim snagama. Bataljon je bio prinuđen da se povuče na Balinovac. III/370.  
nalazio se kao rezerva u vreme borbe III/369. na Balinovcu, angažujući 11. četu  
radi obezbeđenja boka na koti 1592. Pošto je situacija bila sve kritičnija,  
major Hene je naredio da III/370, bez 11. čete, pređe na kotu 1642. III/370,  
nalazio se u nastupanju za' vreme povlačenja III/369, koga je, i pored ličnog  
angažovanja majora Henea i njegovih oficira, uhvatila panika, pa je i III/370.  
podlegao psihozi povlačenja.</p> 
<p>Komandantima i oficirima III/369. i III/370. uspelo je da u rejonu Balinovca  
ponovo srede jedinice i da zauzmu položaje.</p> 
<p>Divizija je stekla utisak da je Grupa „Hene&quot; zatajila u borbi.  
Komandant divizije je Grupi „Hane&quot; poslao sledeći radiogram: „Ogorčeni  
smo radi neizvršavanja zadataka Borbene grupe „Hene&quot; u rejonu kote 1642.  
Očekujem da će borbena grupa u svitanje dana ponovo zauzeti kotu 1642.&quot;</p> 
<p>Borbena grupa „Fišer&quot; sa I/369. zauzela je oko 22,00 časa Oštri kuk  
(2 km zapadno od Vidaža), izviđački delovi su se nalazili ispred kote 1863.  
Divizija je naredila za 10. 6. da Borbena grupa „Fišer&quot; izvrši napad na  
Videž i kotu 1914, a Grupa „Hene&quot; na kotu 1642. II/369. ući će u  
sastav borbene grupe „Fišer&quot;, prebacivši se auto-transportom preko  
Kalinovika prema koti 1442, da bi se obezbedile dovoljne snage radi koncentričnog  
napada u pravcu jugoistoka.</p> 
<p>Na dan 10. 6. u 7,00 časova javljeno je da je Borbena grupa „Hene&quot;,  
savlađujući žilav neprijateljski otpor, prodrla u šumu Bavan i nalazi se u  
nastupanju na vis 1642. U 5,30 časova zauzete su kote 1696 i 1863 a u 8,30 časova  
kota 1914, nailazeći na slabiji neprijateljski otpor.</p> 
<p>Izveštaji dobijeni od Borbene grupe „Fišer&quot; o udaljenom ehu borbe sa  
pravca severa govore o tome da je neprijatelj odbio napad Grupe „Hene&quot; i  
da se verovatno probija u pravcu severa.</p> 
<p>Naknadno prikupljanje informacija je omogućilo sledeće zaključke:</p> 
<p>Grupa „Hene&quot; je u toku svoga napada naišla na žestok neprijateljski  
protivnapad. Prema svim raspoloživim informacijama, izgleda da je neprijatelj  
na ovom mestu koncentrisao sve snage radi energičnog proboja. Borbeni moral  
borbene grupe je, zbog prethodne jake vatre iz minobacača i mitraljeza, bio  
veoma poljuljan i nije mogao više da izdrži jak pritisak. I pored upornog  
nastojanja oficira, borci su se povukli na polazni položaj. Istovremeno su  
dobijene informacije da je borbena grupa ugrožena na jednom boku od  
neprijatelja jačine 300 do 500, a na drugom jačine 1000 do 1200 partizana, pa  
je major Hene doneo odluku da se povuče na trig. 1605. Na žalost, planirano  
lično prisustvo komandanta divizije na ovom sektoru nije bilo moguće, jer  
situacija nije dozvoljavala njegovo odsustvo sa komandnog mesta u vremenu od 16  
do 18 časova. Hene se probio kroz bočne partizanske napade, pošto je  
prethodno poslao izvesne delove radi posedanja novih položaja. Na ove položaje  
na visu 1605 povukle su se 2 čete III/370. Kada se Treća četa pela na trig.  
1605, kod kapetana Pojlekea [Peulecke] došao je komandant III/370. i izdao mu  
nelogično naređenje da partizani vrše jak pritisak, te da Grupa „Hene&quot;  
neće moći blagovremeno da izbije na vis 1605, pa je potrebno da se zbog toga  
povuče na južnu padinu Jeleča. Kapetan Pojleke je izvršio ovo naređenje.  
Izgleda da major Hene nije bio upoznat da su 2 čete već bile posele vis 1605 i  
da nije poznavao stazu kojom bi izbio na trig. 1605. On je smatrao da izbijanje  
na trig. 1605 sa južne strane, zbog strmog kraškog zemljišta, nije  
izvodljivo, što je i tačno, imajući u vidu neprijateljsku vatru. Grupa  
„Hene&quot; se povukla prema severu i oko 14,00 časova izbila na južnu ivicu  
Jeleča, da bi posela položaj kod Govze. Izgleda da su se glavne snage ovih  
bataljona u ovo vreme nalazile čvrsto u rukama svojih komandanata, dok su se  
drugi delovi povlačili bez reda. II/370. GR nalazila se kao i ranije na visu  
1592 (1,5 km zapadno od Balinovca).</p> 
<p>Divizija je u međuvremenu hitno uputila jednu bateriju i jednu četu sa  
zadatkom da posednu i drže kote 1399, 1371, Siljevac (trig. 1214) i da isture  
osiguravajuće delove na Sokolinu i kotu 1386.</p> 
<p>Konačan uvid u situaciju divizija je stekla tek kada je major Hene u 16,00  
časova došao na istureno komandno mesto divizije. On je izložio situaciju i  
razloge koji su ga rukovodili da donese ranije odluke. Izgledao je miran i  
hladnokrvan. Tvrdio je da jedinice čvrsto drži pod svojom komandom. Divizija  
je naredila majoru Heneu da sa grupom posedne liniju kota 1399 — kota 1371 —  
Siljevac (trig. 1214) — Strahov u cilju sprečavanja prodora partizana prema  
severu, da bi na taj način ojačao slabe snage koje su posele te položaje. Oko  
18,00 časova ustanovljeno je da se jaki delovi Borbene grupe „Hene&quot;  
nalaze južno od mesta Jeleč na položajima. Jedinice, koje su ranije na  
brzinu isturene, poslale su izveštaje da neće biti u stanju da održe položaje  
borbenog osiguranja protiv neprijatelja, čiji je napad sve intenzivniji.  
Komandant divizije, koji se nalazio na isturenom komandnom mestu u rejonu Jeleča,  
naredio je Grupi „Hene&quot; još 10. 6. da zauzme Siljevac. Grupa  
„Hene&quot; je ojačala Alarmne jedinice[7] na koti 1399 i na Visu snagama  
III/370, a Alarmne jedinice 369. puka na Siljevcu jednim vodom i isturila, pošto  
zauzimanje Strahova nije bilo moguće, jake obezbeđujuće delove u dubinu istočnog  
boka, a sa ostalim delovima zauzela . položaje na južnoj ivici Govze.</p> 
<p>Divizija je u popodnevnim časovima 10. 6. uputila I/369. iz rejona kote 1441  
pravcem kota 1527, kota 1543 sa zadatkom da iz tog rejona pređe u napad na  
zapadni bok neprijatelja. Međutim, nije postojala mogućnost silaženja niz  
zapadnu i penjanja uz istočnu padinu doline Govze, o čemu je divizija bila 
obaveštena tek u ranim jutarnjim časovima. Veza sa I/369. nije postojala u  
toku čitave noći 10/11. 6.</p> 
<p>Divizija je naredila Grupi „Hene&quot; da 11. 6. sa svojim levim krilom  
istočno od Siljevca pređe u napad u pravcu juga radi razbijanja neprijatelja.  
Cilj napada: uspostava veze sa razbijenom Grupom „Vertmiler&quot;. Borbena  
grupa „Fišer&quot; dobila je zadatak da ovaj napad potpomogne napadom u  
zapadni bok protivnika. III/370. je u sumrak izbio na Vis. Izviđački delovi i  
oficirske izviđačke patrole nisu uspeli na Visu da uspostave vezu sa III/370.  
i sa Alarmnim jedinicama, jer su sve vreme vodili neprekidnu borbu sa manjim  
partizanskim grupama koje su se probijale. Nije bilo uspeha ni u postavljanju  
telefonske linije do Visa. Major Hene, prema tome, nije znao da li je III/370.  
dobio naređenje za napad ili nije, jer se izvesni izviđački delovi nisu  
vratili.</p>
<p>Pre nego što je borbena grupa majora Henea 11. 6. prešla u napad, partizani  
su izvršili napad na Siljevac i odbacili tamo angažovane snage (Alarmne  
jedinice). Komandir Alarmnih jedinica 369. je izjavio da je do poraza došlo  
zbog nedovoljne borbenosti Hrvata.[8] Major Hene je, zbog izmenjene situacije,  
odustao od napada, ne obaveštavajući diviziju, i obavestio je da 300 do 500  
partizana nastupaju od Siljevca prema severu. Izvestio je takođe da će snage  
sa kojima raspolaže angažovati radi obezbeđenja levog boka.</p> 
<p>Divizija je naredila u 6,30 časova da se pre svega održe položaji i da se  
neprijatelj evo nastupanje prema severu prebaci istočno od Siljevca.  
Protivnapad, prema zadatku dobijenom 10. 6, treba organizovati i što skorije  
praći na njegovo izvršenje. Major Hene je ovo naređenje divizije izgleda  
pogrešno razumeo. U 8.50 časova ponovo je komandant divizije izričito  
naredio: Borbena grupa „Hene&quot;, grupišući jake snage na svom levom  
krilu, prelazi u napad na Siljevac obuhvatom sa istoka a u pravcu juga, radi  
uspostavljanja veze sa Borbenom grupom „Vertmiler&quot;. II/724. puka,  
neposredno nakon pristizanja iz rejona Rataj, prelazi u napad u pravcu juga, sa  
zadatkom da obezbedi bok bataljona koji se nalazi u napadu. Borbena grupa „Fišer&quot; 
preduzima napad sa snagama II/369, koje su prispele u rejon kote 809 (4 km južno  
od Jeleča), u zapadni bok neprijatelja.</p> 
<p>Borbena grupa „Hene&quot; prešla je u 14,00 časova, protivno divizijskom  
naređenju, sa jakim snagama na svom desnom krilu, u napad između prevoja Vis i  
Siljevac. U forsiranom napadu, grupa je zauzela prevoj i produžila napad prema  
jugu. Kada je Siljevac skoro bio zauzet, borbena grupa je bila napadnuta od  
partizanskih snaga u svoj istočni bok. Grupa je obuhvaćena od neprijatelja sa  
pravca severa. Uspela je da se izvuče iz obuhvata, povlačeći svoje snage na  
odbrambene položaje u rejonu Govza — Jeleč.</p> 
<p>Snage II/370, i isturene jedinice artiljerije održale su Vis i dalje u svojim  
rukama. Sa tim delovima prekinute su sve veze.</p> 
<p>II/369. je u 14,15 časova takođe prešao u napad i, zauzevši vis 1399,  
produžio napad u pravcu juga na kotu 1605.</p> 
<p>II/724. puka je oko 13,00 časova izbio u potpunom brojnom stanju u rejon  
Ocrkavlja (2 km severoistočno od Jeleča) i nakon 1 1/2 časa odmora prešao u  
napad u pravcu juga. Bataljon je u početku dobio zadatak da nadire prema jugu  
radi sadejstva sa Grupom „Hene&quot;, zauzimanja Siljevac br., kote 1417, kote  
1434 (7 km južno od Ocrkavlja), čime bi bila uspostavljena veza sa Grupom  
„Hene&quot;. Podršku je vršila 8. btr. 369. art. puka. Istureni  
artiljerijski osmatrač je upućen u bataljon. Divizija je nakon početka napada  
od strane Grupe „Hene&quot; saznala da je ona, suprotno divizijskom naređenju,  
prešla u napad na Siljevac, ali ne obuhvatajući ga sa istoka. Načelnik  
Operativnog odeljenja izmenio je nakon toga, posle telefonskog razgovora sa  
komandantom divizije, koji se nalazio na isturenom komandnom mestu, naređenje  
za II/724. puka na taj način što je II/724. puka dobio zadatak da prodire istočnim  
padinama Glavice, kotom 1136, kotom 1214 prema jugu, da bi sprečio napad  
neprijateljevih snaga na Jeleč i bokove Borbene grupe „Hene&quot;. Nakon  
obezbeđenja bokova, trebalo je zauzeti Siljevac br. Operativni oficir je  
upozorio komandanta II/724. puka da bataljon svojim glavnim snagama ne treba da  
nastupa dolinom južno od Rataja, već da uputi jake osiguravajuće delove na  
visove levo i desno od potoka Oteša, jer u suprotnom slučaju postoji opasnost  
da bude ugrožen neprijateljskim zasedama. Bataljon je oko 16,00 časova izbio  
na istočne padine Glavice. Kratko vreme nakon toga došlo je do borbe koja se  
razvijala u pravcu juga. Oko 19,30 časova, na komandnom mestu divizije stekao  
se utisak da se borba približava divizijskom komandnom mestu u Rataju. Divizija  
je izdala naređenje za premeštanje divizijskog komandnog mesta prema severnoj  
ivici Jeleča a da se napuste pozadinski rezoni 369. bataljona za vezu i 369.  
izviđačkog bataljona, koji su se nalazili u rejonu južno od Bistrice. Oko  
20,00 časova bilo je jasno da je bataljon upao u partizansku zasedu. Borba se  
vrlo brzo prenosila u pravcu severa. Već oko 20,15 časova pojavili su se prvi  
ranjenici i prvi borci koji su bežali sa bojišta. Oko 50 do 60 ljudi, primenom  
najoštrijih metoda, bili su vraćeni u borbu. Otprilike oko 20.45 časova  
istureni osmatrač je preneo izveštaj komandanta bataljona da je bataljon upao  
u zasedu i da se pod pritiskom nadmoćnijih neprijateljskih snaga povukao u ruševine  
na visovima Rataja. Komandant bataljona se nada da će uspeti da organizuje  
ooložaj za odbranu. Komanmant divizije je izdao naređenje da se po svaku cenu  
moraju održati ruševine na visovima, produžujući položaj levo do železničkog  
mosta a desno do istočne padine Stolova. U prvo vreme, bataljon je održao položaje  
na ovoj liniji. U 23,30 časa, na komandno mesto divizije, koje je u međuvremenu 
premešteno u Jeleč, došao je ordonans-oficir III/369. puka i izjavio sledeće:  
Grupa „Hene&quot; je preko prevoia Siljevac odbačena u pravcu severa. Grupa  
je izuzetno oslabljena. Ona nije u stanju da održi dalje položaje kod Govze.  
Komandant divizije je naredio da grupa mora održati položaje po svaku cenu, s  
obzirom na postojeću situaciju. U 23,40 časa ordonans-oficir bataljona je došao  
i izjavio da je komandantu bataljona nemoguće da nakon svitanja održi ove položaje,  
koje će u toku noći svakako pokušati da odbrani.</p> 
<p>Pošto divizija nije imala na raspolaganju drugih snaga, izdala je naređenje  
da bataljon u slučaju nadmoćnog neprijateljskog pritiska povuče svoje snage u  
pravcu severozapada, da bi na istočnoj i severnoj padini Stolova i na visovima  
severno od komunikacije organizovao odbranu.</p> 
<p>U 23,55 časa, komandant divizije je obavestio načelnika štaba o situaciji  
kod Jeleča. On je izneo mišljenje da je u datoj situaciji moguće jedino da se  
u rejonu Jeleča izvrši prikupljanje i da se, odbranom mesta i visova istočno,  
obezbedi sređivanje Grupe „Hene&quot; iII/724. puka. Napad u pravcu Vrbnice  
sa ovim snagama nije moguće više organizovati. Načelnik štaba je izrazio  
svoju saglasnost sa tim predlogom.</p> 
<p>Na dan 12. 6. u 00,10 časova, Grupa „Fišer&quot; je upoznata sa  
situacijom kod neprijatelja i sopstvenih snaga. Divizija je odlučila da prikupi  
snage u rejonu Jeleča, da bi izvršila pregrupa-ciju svojih snaga, oslanjajući  
se na odbranu sadašnjih položaja. Borbena grupa „Fišer&quot; dobila je  
zadatak da svoje snage prikupi u rejonu kote 1605 i južno radi preduzimanja  
napada prema severu, a u cilju zauzimanja Visa i Siljevac br. sa juga. U tom  
smislu, još u toku noći, I/369. puka iz rejona Videž (kota 1863) i kote 1914  
povući prema koti 1441.</p> 
<p>Namera divizije ne može se ostvariti na dan 12.6, pošto I/369. puka pristiže  
tek oko podne na kotu 1441, a razvoj situacije u rejonu Jeleč diktira da se  
Grupa „Fišer&quot; prebaci na visove zapadno od Govze (protiče kroz Jeleč),  
jer napad sa pravca juga prema severu ne obećava uspeh.</p> 
<p>Na dan 12. 6. u 04,00 časa pojavili su se prvo pojedini borci, zatim cela  
odeljenja iz sastava II/724. puka u potpunom neredu, krećući se istočno od  
Jeleča kroz divizijska osiguranja pozadinskih delova. Komandiri odeljenja su  
izjavili da je njihov bataljon razbijen i da su partizani izvršili proboj.  
Dobili su naređenje da se povlače u pravcu Sarajeva. Kapetan Šolc [Scholz],  
komandant divizijskog osiguranja, obavestio je oficire II/724. puka o situaciji  
i naredio im da sa svojim snagama uđu u sastav divizijskog osiguranja, u cilju  
sprečavanja proboja neprijatelja u pravcu Kalinovika, kao i radi obezbeđenja  
povlačenja pozadinskih delova i premeštanja baza snabdevanja. Poručnik Hajhen  
[Heichen] izjavio je u ime oficira da će oni primiti naređenje samo od svog  
komandanta bataljona koji se nalazi 200 m istočno u pravcu neprijatelja. Preko  
podoficira bataljona, koji se nalazio' u povlačenju, obavešten je komandant  
bataljona o situaciji, obaveštavajući istovremeno telefonski komandanta  
divizije o ovom slučaju. Komandant divizije je ponovo naredio da bataljon  
posedne istočne padine Stolova i visove severno od komunikacije u cilju sprečavanja  
proboja neprijatelja u pravcu Kalinovika i izdao je odgovarajuća naređenja da  
se četa, koja se nalazila u povlačenju, zaustavi. U tom momentu podoficir se  
vratio iz bataljona i preneo četi naređenje komandanta bataljona da odmah  
posedne nove odbrambene položaje. Čete su ponovo posele svoje odbrambene položaje  
prema istoku.</p> 
<p>Na dan 12. 6. Borbena grupa „Hene&quot;, zbog jakog bočnog ugrožavanja i  
flankirne vatre sa pravca jugozapada, jugoistoka i istoka, povukla se bez  
odobrenja divizije u rejon Jeleča i visova južno od komunikacije Kalinovik —  
Jeleč. Borbena snaga Grupe „Hene&quot; u to vreme bila je izvanredno mala a  
ljudi su bili potpuno iscrpljeni. U Grupi ,,Hene&quot; nalazili su se i delovi  
III/370. puka. O delovima III/370. puka i isturenim artiljerijskim delovima koji  
su se nalazili na Visu nije bilo nikakvih obaveštenja. Izgleda da su zarobljeni  
od strane neprijatelja, jer se neprijatelj nalazio na severnim padinama Visa.  
Ovi delovi su se docnije ponovo probili do svojih jedinica.</p> 
<p>Borbena grupa „Hene&quot; dobila je u popodnevnim časovima od strane  
komandanta divizije, a po naređenju komandanta ne-mačkih trupa u Hrvatskoj,  
naređenje da posedne vis 836 (1 km jugozapadno od Jeleča).</p> 
<p>Jako iscrpljeni i oslabljeni bataljon prešao je u 16,00 časova u napad i  
osvojio je vis i pored veoma jake flankirne vatre sa okolnih dominirajućih  
visova. Bataljon je u kratkom vremenu imao prilično velike gubitke. Nalazio se  
u flankirnoj vatri sa kote 1046 (2 km jugozapadno od Jeleča) i Jeleča.  
Jedinice su bile veoma demoralisane, nervoza se sa nastupanjem mraka izvanredno  
pojačala. Major Hene je došao u situaciju da je morao da opominje oficire i  
podoficire da ne izgube nerve.</p> 
<p>Divizija je naredila, nakon upoznavanja sa stanjem bata-ljona od strane  
potpukovnika Kuhtnera [Kuchtner], koji je 12. 6, nakon pada mraka, preuzeo  
komandu u odseku Jeleč, povlačenje III/369. puka na visove severno od potoka,  
kao polazni položaj za napad na kotu 836.</p> 
<p>U noći 12/13. 6, neprijateljski pritisak na III/369. puka je popustio, pošto  
je neprijatelj bio izložen jakom pritisku od strane Borbene grupe „Fišer&quot;,  
koja je izbila u rejon visova jugozapadno od Jeleča. 13. 6. je iskorišćen za  
reorganizaciju III/369. puka i III/370. puka. III/370. puka je, usled gubitaka  
pretrpljenih u borbi bio potpuno razbijen. O snagama koje su se nalazile na Visu  
nije bilo nikakvih informacija. Verovatno su bile izgubljene. Delovi III/370.  
puka nalazili su se u sastavu III/369. puka (takođe u sastavu Grupe  
„Hene&quot;).[9] Oko 100 vojnika su do 13. 6. uveče prikupljeni kod  
Kalinovika. 11. četa 370. GR nalazila se od 11. 6. u sastavu Borbene grupe  
„Fišer&quot; i bila je skoro u punoj jačini.</p> 
<p>Divizija je dobila zadatak da 13. 6., sa ojačanim delovima i uz podršku  
tenkova, nastupa komunikacijom prema Foči do Nozdre, radi hvatanja veze sa  
nastupajućim delovima 118. lov, div. Pošto divizija nije raspolagala drugim  
snagama, morala je za tu svrhu da angažuje jače jagdkomande[10] II/724. puka.  
Divizija je skrenula pažnju komandantu II/724. puka na važnost vatrene podrške  
u pojedinim fazama borbe u toku nastupanja poternog odeljenja vatrom ruskih  
topova 7,62 cm, teških minobacača i mitraljeza, kao i na potrebu da se poterno  
odeljenje detaljno upozna sa svojim zadatkom. Jagdkomanda se u 09,00 časova  
vratila na polazni položaj ne izvršivši zadatak i pored tenkovske podrške.  
Jagdkomanda je ponovo oko podne pristupila izvršenju ranijeg zadatka. Međutim,  
nije uspela da prodre dalje od svojih polaznih položaja. Nakon ojačanja jednom  
ojačanom četom i preuzimanja komande nad jagdkomandom od strane komandanta  
bataljona, postignut je samo manji uspeh prelaskom preko Bistrice prema istoku.  
Stiče se utisak da nije postojao odgovarajući plan za napad. Prilikom  
prodiranja Borbene grupe „Fišer&quot; na dan 14. 6. pridate jagdkomande  
II/724. puka su uspešno izvršavale svoj zadatak.</p> 
<p>Prikupljene informacije ukazuju na to da se majoru Heneu u pogledu  
komandovanja borbenom grupom ne mogu stavti nikakve primedbe. Stoji primedba da  
on 11. 6. nije zauzeo trig. 1605, možda zbog nepoznavanja situacije, već se  
odmah povukao na Jeleč. Prema iskazima oficira, između ostalih i komandanta  
III/370. puka, kapetana Pojlekea, major Hene u toku borbe nikada nije izgubio  
hladnokrvnost. Lično je bio veoma hrabar u borbi, nalazeći se uvek u prvoj  
liniji i još na dan 11. 6. sa uperenim pištoljem je vraćao ljude na položaj.  
Komandant GR 369. smatra da je major Hene izvanredan komandant bataljona.  
Komandant divizije je takođe prilikom napada na dan 11. 6. na Siljevac br.  
ocenio da je major Hene miran i hladnokrvan. Međutim, jasno je da je major Hene  
u okviru 369. pešadijske divizije postavljen na pogrešno mesto, jer ne ume da  
se prilagodi hrvatskim vojnicima, a ne poseduje ni potrebno stručno znanje za  
borbu u planini.</p> 
<p>1 Snimak dokumenta (pisanog na mašini) u AVII, NAV-T-315, r 2154, s. 
1500—6.</p>
<p>2 Dopisano rukom.</p>
<p>3Gebirgsregiment (brdski puk)</p>
<p>4 Vidi dok. br. 85 i 89; tom IV, knj. 14, dok. br. 111, 115, 120, 122, 125, 
127, 129, 131, 132, 135, 140, 143 i 147.</p>
<p>5 Vidi dok. br. 75, 89 i 90; tom IV, knj. 14, dok. br. 122, 125, 127, 129, 
131, 134, 139, 143 i 167.</p>
<p>6 Na tom pravcu, 9. juna 1943, komandant 1. proleterske divizije Koča Popović 
naredio je da se razbiju nemačke snage na pravcu Balinovac — Jeleč. Prva 
proleterska brigada, u smelom i energičnom napadu, razbila je 10. juna 1943. na 
Balinovcu delove 369. divizije i nagnala ih u panično bekstvo. Međutim, uprkos 
proboju neprijateljskog obruča koji je izvršila 1. proleterska divizija, 
vrhovni komandant Josip Broz Tito, vodeći računa o celoj grupaciji, obuzet 
brigom o sudbini Centralne bolnice NOVJ, još uvek se nije bio odlučio za brzi 
prodor svih jedinica prve grupe, zbog neizvesne situacije 3. i 7. divizije NOVJ 
(druga grupa). Rešen da iscrpe sve mogućnosti za prihvat druge grupe, on se sa 
2. proleterskom divizijom 10. juna 1943. zadržao na prostoriji Lučkih i Vrbničkih 
Koliba, očekujući 3. i 7. diviziju sa Centralnom bolnicom (Zbornik radova 
„Neretva — Sutjeska&quot;, Trgo Fabijan, n. č., str. 73—74).</p>
<p>7 U dokumentu piše: „Alarmeinheiten&quot;.</p>
<p>8 Reč je o vojnicima te divizije, čije je ljudstvo bilo s teritorije NDH.</p>
<p>9 U dokumentu ove reči u zagradi su precrtane rukom.</p>
<p>10 U dokumentu piše: „Jagdkommando&quot; tj. neka vrsta poternih 
odeljenja.</p>
<p>
<br>
<CENTER><TABLE border="1"><TR><TD><a href="4_12_2.htm"><b>Sadr&#382;aj</b></a></TD>
<TD><a href="4_12_3_90.htm"><b>Prethodni dokument</b></a></TD>
<TD><a href="4_12_3_92.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
