<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 

<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_185.htm"><b>Prethodni dokument</b></a></TD>
<TD><a href="4_14_3_187.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ KOMANDANTA AVALSKOG KORPUSA OD 15. JUNA 
1944. DRAŽI MIHAILOVIĆU O STANJU ČETNIČKE ORGANIZACIJE U SMEDEREVSKOM KRAJU 
I KOSMAJU1</strong></p>
<p>ŠTAB AVALSKOG KORPUSA&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
HITNO</p>
<p>Pov. Br. 163 15. juna 1944 godine</p>
<p>POLOŽAJ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>Izveštaj o situaciji u Smederevskom kraju i Kosmaju.</p>
<p align="center">NAČELNIKU ŠTABA VRHOVNE KOMANDE. —</p>
<p>U vezi Vašeg naređenja Br. LL 320 i 348,2 o situaciji u Smederevskom kraju, 
Mladenovačkom i Kosmajskom srezu podnosim sledeći izveštaj:</p>
<p>U ovim krajevima situacija se naglo pogoršala i dalje se stalno pogoršava. 
Zahvaljujući neaktivnosti3 naših komandanata komunisti se svakim danom sve više 
ojačavaju kako u pogledu broja ljudi tako i u pogledu brojnog stanja oružja i 
municije. Ljude za svoje jedinice mobilišu iz tih krajeva a oružje i municiju 
dobijaju sa strane. U svome izveštaju Str. Pov. Br. 195 od 22. aprila ove 
godine4 izneo sam situaciju, kakva je bila u to vreme. Tada sam tvrdio, ako se 
ništa ne preduzme, da će se komunisti pojačati i dostići ubrzo jačinu od 
500 ljudi. Danas je taj broj premašen i on se stalno povećava i ubrzo će preći 
1000. Problem pristalica ne postoji za komuniste jer je Smederevski kraj 
rezervoar za popunjavanje njihovih redova. Isto tako i veći deo Mladenovačkog 
i Kosmajskog sreza privezan je i organizovan od strane komunista. U tim 
krajevima komunisti su potpuno sproveli svoju organizaciju. U svakom selu 
obrazovali su Narodni oslobodilački odbor, omladinu svrstali u SKOJ a žene u 
antifašistički front. Svoju propagandu razvili su do maksimuma. Izdaju svoje 
listove, rasturaju letke, brošure i radio izveštaje, koji Vam se dostavljaju u 
prilodu.</p>
<p>U vojnom pogledu komunisti su veoma aktivni u tim krajevima. Sa jačim 
grupama napadaju naše odrede. U većini slučajeva u Smederevskom kraju naši 
odredi su primorani da se povlače, a često bivaju i jače razbijeni. Pored 
toga komunisti vrše sistematsko čišćenje tih krajeva od naših ljudi. Po 
nekim selima izvršili su i veće pokolje.5 Zaveli su strahoviti teror prema 
ljudima koji bi inače prišli nama. Najteža i zabrinjavajuća pojava u tim 
krajevima jeste što je dobar deo naroda potpuno ideološki obrađen u komunističkom 
duhu. Mnogi seljaci postali su pravi komunisti, ideolozi. Primoran sam da 
iznesem, da je držanje komunista i njihovog vodstva mnogo korektnije, nego što 
je to slučaj sa vodstvom naše organizacije. U Smederevskom kraju četnici pljačkaju 
po odobrenju svojih starešina, koji idu tako daleko da čak i naređuju pljačku 
kuća partizanskih pristalica i to pravdaju kaznenom merom za njihovu saradnju 
sa komunistima.</p>
<p>Stanje naše organizacije u tim krajevima veoma rđavo. U ovom pogledu naročito 
slabo stoji Smederevski kraj (sre-zovi oko Smedereva). Isto tako i veći deo 
Mladenovačkog i Kosmajskog sreza nije dovoljno organizovan ni vojnički ni 
ideološki. U tim srezovima postoje naše vojne jedinice koje su sastavljene većim 
delom od mobilisanog ljudstva i oružje koje je do poslednje puške pokupljeno 
od naroda.6 Tamo gde se momentalno nalazi neka naša jedinica ne postoji 
opasnost od komunista, ali čim se ova jedinica udalji komunisti se vraćaju i 
preduzimaju radikalne mere prema svakome koji se eksponira kao naš pristalica. 
Veliki je nedostatak naše organizacije u tim krajevima što se Komandanti ne 
pridržavaju Uputa Br. 5 po kome treba da se kod naroda ostavi polovina oružja 
u sastavu prvih i drugih četa. Ovo je jedina zaštita i samoodbrana naših 
ljudi u Ravnogorskim narodnim odborima, u Ravnogorskoj omladini i ženskoj 
Ravnogorskoj omladini saniteta. Kod ovakvog stanja naše organizacije narod se 
ustručava da priđe i povede borbu u cilju raščišćavanja komunista.</p>
<p>Naši komandanti sa svojim jedinicama u tim krajevima potpuno su neaktivni. 
Oni ne umeju niti da se bore protiv komunista niti da pridobiju i privežu narod 
za sebe u cilju sprovođenja organizacije. U uverenju su da je dovoljno 
mo-bilisati ljude milom ili silom i obrazovati vojne jedinice, pro-krstariti sa 
istima kroz sela, izvršiti likvdaciju koga bilo i nastaniti se u neki siguran 
kraj i odatle komandovati. Smatraju da je dovoljno biti krut vojnik i disciplinu 
zavesti sistemom dželata, kame i telesnih kazni. Oni tome narodu, sem u selima 
gde stalno borave, koja su naša od početka ne umeju da pruže ni jednu toplu 
reč. U sela zalaze retko i to kao kaznena ekspedicija. Svoju obaveštajnu službu 
nisu razvili u potrebnoj meri pa nisu obavešteni o glavnim članovima komunističke 
akcije. Tako prilikom preduzimanja akcije čišćenja ni jedan komandant ne može 
da pruži podatke i spisak ljudi koje treba kao saradnike komunista ukloniti, 
dok komunisti čim se neki čovek eksponira kao naš odmah ga uklanjaju. Svaka 
akcija čišćenja bez tih podataka nije mogla da urodi niti će uroditi plodom. 
To se najbolje videlo prilikom nedavne akcije7 u Podunavlju pod komandom 
potpukovnika Radojlovića.8 Posle nekoliko udara od strane naših nadmoćnih i 
skoncentrisanih snaga, komunisti su se rasturili pojedinačno i po trojkama i 
posakrivali i oružje i ljude po selima. Nemajući dovoljno podataka akcija čišćenja 
morala je da se završi. Dok se Mlavski korpus nalazio u tome kraju vladao je 
mir, a komunisti se nisu pojavljivali. Starešine toga kraja smatrali su da su 
komunisti likvidirani i da dalje akcija nije potrebna. Ja sam im ukazao na 
veliku zabludu u tome pogledu i tražio da se u svako selo ostavi stalna zaštita 
sastavljena od naoružanih ljudi i da se planski i sistematski nastavi sa 
istragom komunista. To nije učinjeno. Čim se Mlavski korpus povukao i napustio 
Smederevski kraj komunisti su se za kratko vreme prikupili i nastavili svoj rad. 
Svi ljudi koji su se stavili na raspoloženje i ušli u organizaciju pod zaštitom 
oružane snage Mlavskog korpusa bili su posle njegovog odlaska za kratko vreme 
pobijeni.</p>
<p>Iznoseći prednje a u cilju sređivanja prilika u Smederevskom kraju, 
uklanjanja komunističke organizacije i postavljanja naše mišljenja sam da se 
u taj kraj upute veće snage Mlavskog korpusa, u toliko pre što oba ova korpusa 
pripadaju jednoj istoj grupi korpusa. Ovim snagama i njihovim komandantima treba 
postaviti jasne zadatke u pogledu planskog i sistematskog čišćenja komunista 
i uništenja komunizma u njegovom korenu. Ovaj rad ne može se svršiti za 
nekoliko dana već se na tome poslu mora ostati nekoliko meseci. Potrebno je 
predhodno razviti obaveštajnu službu i prikupiti tačne podatke o vođstvu 
komunističke organizacije u svakom pojedinom selu i zaseoku. Kada se ti podaci 
prikupe i srede treba pristupiti energičnim merama čišćenja terena. Sve 
starešine koji su se do sada na ovome poslu pokazale kao nesposobne trebalo bi 
zameniti sposobnijim. Za kratko vreme bavljenja među starešinama Mlavskog 
korpusa zaključio sam da isti imaju mnogo bolji nastup i takt u radu sa 
narodom. Vojnici su im mnogo bolje vaspitani i ophode se lepše sa narodom nego 
što je to slučaj kod starešina Smederevskog korpusa, a posebno starešina 
Podunavskog sreza. Ako ima mogućnosti trebalo bi odrediti ovom kraju nove starešine 
koje bi zajedno sa starešinama Mlavskog korpusa radile na uklanjanju komunističke 
i postavljanju naše organizacije. Tako, kad se po završenom poslu, jedinice i 
starešine Mlavskog korpusa vrate na svoju teritoriju da novopostavljene starešine 
mogu uspešno da nastave rad na organizaciji. Ponavljam i podvlačim da se sa 
starim ljudima ovaj posao neće moći uspešno da svrši. Posledice rada ovih 
starešina svakim danom su sve teže i štetnije po našu organizaciju. Od 
takvog rada ne trpi samo taj kraj, već cela okolina pa čak i sam Beograd.</p>
<p>Partizani i njihovo vođstvo jasno pokazuje svoje težnje i namere da svoje 
jedinice prebace i na teritoriju Avalskog korpusa i dođu u dodir sa beograđanima. 
Ovo su pokušali u dva maha ali su oba puta bili odbijeni. U svoje ljudstvo i 
pored skromnog broja i naoružanja potpuno sam siguran i mogu se boriti i sa 
brojno većim neprijateljem. Ali treba uzeti u obzir da dajem za akciju u Sremu 
400 ljudi,9 da je Vračarski srez preplavljen Nemcima i blokiran Ljotićevcima 
koji su se čak i utvrdili po selima koja su poseli. Ovi jasno pokazuju nameru 
da jednoga dana povedu akciju protivu nas. Za sada se zadovoljavaju proganjanjem 
pojedinih naših ljudi i prikupljanjem podataka o starešinama i vodećim ličnostima 
naše organizacije.</p>
<p>Ako susedi iz Smederevskog i Kosmajskog korpusa ne preduzmu energične i opsežne 
mere protiv komunista, Avalski korpus naćiće se između jakih partizana s 
jedne strane i Ljotićevaca i Nemaca, odlično naoružanih, s druge strane. 
(Ljotićevci u Vračarskom srezu dobili su ovih dana i tenkove). U prkos svega 
toga starešine i vojnici Avalskog korpusa daće sve od sebe i neće popustiti 
ni jednoga časa.</p>
<p>Molim Gospodina Ministra da po ovome izda potrebna naređenja, jer sve što 
je napred izneto tačno je i provereno.</p>
<p>Komandant major, Svet. Sv. Trifković</p>
<p align="center">M.P.</p>
<p>P</p>
<p>Komunistički propagandni materijal izvučen iz predmeta i poslat Dr-u10 
Narediti potrebno: gardi, Ocokoljiću i Lazoviću11</p>
<p>&nbsp;</p>
<p>1&nbsp; Original (pisan na mašini, ćirilicom) u Arhivu VII, Ča, k. 54, 
reg. br. 24/1—1 (S-V-6573).</p>
<p>2&nbsp; Naređenja nisu nađena.</p>
<p>3&nbsp; Pojedina mesta u originalu podvukao je Draža Mihailović, olovkom.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>4&nbsp; &nbsp;Vidi dok. br. 127.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>5&nbsp; Četnici su u svojoj propagandi govorili kako NOVJ pljačka, ubija i 
teroriše, upravo ono što su sami činili.</p>
<p>6&nbsp; Na margini originala Draža Mihailović je dopisao olovkom, ćirilicom: 
»Zašto nema starih jedinica-«.</p>
<p>7 Vidi dok. br. 174 i 177.</p>
<p>8 Miloš.</p>
<p>9 Vidi dok. br. 193. 708</p>
<p>10&nbsp; Odnosi se na Stevana Moljevića,</p>
<p>11&nbsp; Ovaj pasus dopisao je Draža Mihailović, olovkom, ćirilicom.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_185.htm"><b>Prethodni dokument</b></a></TD>
<TD><a href="4_14_3_187.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
