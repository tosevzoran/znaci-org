<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 1</b><br> 

<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_164.htm"><b>Prethodni dokument</b></a></TD>
<TD><a href="4_14_1_166.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BR 165</strong></p>
<p align="center"><strong>IZVESTAJ ŠEFA OBAVEŠTAJNE SLUŽBE KOMANDE 
OPERATIVNIH JEDINICA ISTOČNE BOSNE I HERCEGOVINE OD 4. SEPTEMBRA 1942. 
KOMANDANTU O SASTANKU DOBROSAVA JEVĐEVIĆA SA PREDSTAVNICIMA ŠTABA NEMAČKE 
718. DIVIZIJE1</strong></p>
<p align="center">ŠEF OBAVEŠTAJNE SLUŽBE 4 septembra 1942. god.</p>
<p align="center">POLOŽAJ</p>
<p align="center">Dostavlja vanredni ob. izveštaj o sastanku sa Njemačkim 
oficirima. 4. IX 1942 god.</p>
<p align="center">KOMANDANTU OPERATIVNIH JEDINICA ZA ISTOČNU BOSNU I 
HERCEGOVINU.</p>
<p>Danas, 4 septembra 1942 godine posle podne, održan je sastanak sa nemačkim 
oficirima u s. Dobro Polje (Sekcija Sarajevo 1:100000). Do toga sastanka došlo 
je po želji nemačkih organa. Veza je uspostavljena preko komandanta naše 
Kali-novačke Brigade artileriskog kapetana I kl. g. Krsta Kova-čevića.</p>
<p>Na sastanku sa nemačke strane bili su: iz nemačkog štaba u Sarajevu jedan 
mlad generalštabni major2, jedan stariji major3 i iz Trnova komandant nemačkih 
trupa kapetan Šmit.4 U društvu nemačkih oficira bio je konjički kapetan 
hrvatske vojske Slavko Olševski.5</p>
<p>Sa naše strane na sastanku su bili: Vojvoda g. Dobrosav Jevđević, art. 
kapetan I kl. g. Krsta Kovačević, rezervni pe-šadiski poručnik g. Nikola 
Vukasović i potpisati.</p>
<p>Sastanak je bio zakazan za 15 časova na drumu kod mosta u s. Dobropolje. 
Mesto je bilo obezbeđeno jednom četom našeg Zagorskog bataljona.</p>
<p>Nemci su došli na dva automobila u pratnji 5 motorci-klista tačno na određeno 
vreme. Dočekali smo ih mi napred navedeni jer je mesto sastanka zakazano po našem 
izboru na našoj slobodnoj zoni.</p>
<p>Razgovor se vodio na nemačkom jeziku a vodio ga je Vojvoda Jevđević sa naše 
strane a s nemačke strane onaj mladi generalštabni major.</p>
<p>Trudio sam se da upamtim tok razgovora pa ću sve izložiti čega se sjećam.</p>
<p>Vojvoda Jevđević posle kratkog uvoda, izložio je akademskim stilom stanje 
u kome se naš narod u istočnoj Bosni nalazi, naveo zverstva koja su ustaše 
nad srpskim narodom u N.D.H. počinili, evocirao momente koji su prouzrokovali 
ustanak, pa je tom prilikom još rekao, približno doslovce, i slede-će: »Pored 
svih navedenih motiva zbog kojih je veliki ustanak srpskoga naroda izbio 
najglavniji je psihički momenat u kome se posle propasti države srpski narod 
nalazio. Ponižen i uvre-đen zbog izdaje Hrvata svaki Srbin osećao je nagonski 
neodoljivu potrebu da opere ljagu jedne sramne kapitulacije. Velikim žrtvama u 
ustanku Srbi su tu ljagu sa sebe oprali. Danas — srpski narod oseća potrebu 
da u miru sačeka rešenje rata da bi sačuvao ostatak Srba. Mi ćemo priznati 
okupatorske trupe u istočnoj Bosni pa smo spremni da priznamo čak i jedinice 
regularne hrvatske vojske kao okupatorske trupe, do završetka rata i da ih 
trpimo u pojedinim garnizonima. Ali ni po koju cenu nećemo priznati suverenitet 
N.D.H. i protiv toga ćemo se boriti do poslednjeg čoveka«. Po tom je Vojvoda 
Jevđević predočio mogućnost jedne pobune gladnih kao i mogućnost boljševiziranja 
srpskih krajeva koji su pod N.D.H. kao izraz nezadovoljstva zbog postojećeg 
stanja u tim krajevima a da bi se to sve moglo blagovremeno preduprediti na taj 
način, što bi se ti krajevi priključili Srbiji; ili da okupatorske vlasti 
toleriraju rad četnika te da se stvori stanje kakvo je i u italijanskoj 
okupatorskoj zoni. Na posletku predočio je Vojvoda Jevđević Nemcima potrebu 
da naše trupe iz italijanske okupatorske zone mogu u poteri za boljševicima da 
pređu preko nemačke demarkacione linije pa je pokušao sa jedino njemu 
svojstvenom diplomatskom veštinom da prikaže hrvatsku vojsku i hrvatske 
oficire kao komunistički nastrojene i u materijalnoj vezi sa boljševicima, 
navodeći kao dokaz za to i onaj konkretan slučaj uhvaćenog boljševičkog 
kurira sa pismom upućenim hrvatskim oficirima, slučaj, koji je komandantu 
dobro poznat. Na posletku predložio je vojvoda Jevđević pomeranje 
demarkacione linije tako, kako bi četnici mogli da zavedu sličan poredak u 
Istočnoj Bosni kao i u Hercegovini a kao protiv uslugu obećavao im je 
garancije za saobraćaj i red.</p>
<p>Na sve navedeno nemački generalštabni major odgovorio je od prilike ovo: »Mojoj 
komandi povereno je da potpomaže u održavanju reda hrvatsku vojsku i organe 
hrvatske vlasti. Mi smo vojnici nemamo pravo da se mešamo u politiku. Svaka 
politička izmena mogla bi da se diktira samo iz Berlina a vođa (Hitler) u 
svojoj politici uporan je i ja ne verujem da bi on pristao na ma kakve izmene. 
Sto se tiče ishrane Nemci tvrde da će im uspeti da spreče katastrofu gladi 
kod naroda doturanjem sredstava za ishranu iz produktivnih krajeva severo-istočne 
Bosne.</p>
<p>Jedino u čemu Nemci pristaju i mogu da sa nama razgovaraju to je zajednička 
borba protiv komunizma no pod uslovom da naše trupe sa italijanske okupacione 
zone ne prekorače njihovu demarkacionu liniju, koja je povučena ovako: 
Dobropolje — Podnožje Jahorine — Jabuka — Ustikolina — Ustiprača. Iz 
celog izlaganja njihovog moglo se jasno zaključiti da bi Nemci pristali na sve 
na šta bi pristali Hrvati kada bi mi hteli da se sporazumemo sa ovim 
poslednjim: dakle prvi uslov da priznamo suverenitet N.D.H.</p>
<p>Nemci su se žalili na postupak komandanta Vučijeg ba-taljona iz Sarajevskog 
Ozrena, rezervnog pešadijskog podnared-nika Save Derikonja, navodeći da je 
imenovani prekinuo jednu šumsku industrijsku prugu, da je pucao na nemačke 
vojnike i da je zaklao jednog nemačkog podoficira pa da se posle izvinjavao da 
je obavešten da su protiv njega ustaše u nemačkim uniformama.6 Ovom prilikom 
nemački generalštabni major kategorički je izjavio da Nemci neće nikada 
dozvoliti da se ustaše pojave u njihovim uniformama pa slična iz-vinjavanja u 
buduće neće primati već da će Derikonju likvidirati ako ovako nastavi. 
Interesantno je ovde napomenuti da Sava Derikonja ne stoji ni u kakvim odnosima 
prema Nemci-ma pa se može zaključiti da su oni iz nekih raziloga prisiljeni da 
ga trpe i pored njegovih dosadašnjih grehova prema njima, ako ih samo u buduće 
ostavi na miru.</p>
<p>Na predlog vojvode Jevđevića da se Nemci barem jedno deset dana interesuju 
za oblast Istočne Bosne pa bi mi za to vreme naše odnose sa ustašama sami 
doveli u red, nemački oficiri su se nasmejali a jedan od njih odgovorio je: »Kada 
bi se mi posle tih deset dana opet zainteresovali, našli bi u tom kraju samo 
mrtve!« po tom su ponovo uveravali da je to sve politika a da se oni kao 
vojnici u politiku nemogu mešati.</p>
<p>Jednog momenta umešao sam se ja u razgovor ovim recima: »Mi dobro vidimo da 
su gospoda vojnici ali znamo da vojnici imaju svoje instancije preko kojih se 
političarima može prestaviti pravo stanje u oblasti Istočne Bosne a ovo 
vojnici, koji su na terenu, bolje poznaju nego političari«.</p>
<p>Na ovu moju primedbu dobili smo od starijeg majora sledeći interesantan 
odgovor: »Da, mi imamo instance, kao što ih i vi imate. I mi moramo voditi računa 
o našim instancama kao što ćete i vi izvršiti naređenje Gospodina 
Mihajlovi-ća, kad vam naredi da nas napadnete.«</p>
<p>Vojvoda Jevđević odgovorio je na ovo uz osmeh: »Ni ja ni ma ko od nas ovde 
nije izjavio da imamo kakve odnose sa gospodinom Mihailovićom. Bez obzira na to 
imamo li mi vezu sa pomenutim gospodinom ili ne, ja vam mogu kazati da je on 
obznanio srpskom narodu7 sve dotle dok Rusi ne zauzmu Sofiju a Englezi Budimpeštu. 
Vi dobro poznajete koncepciju vaših snaga i znate da dotle još dugo neće doći.«</p>
<p>Na ovo je uzeo reč opet onaj stari major i rezignirano rekao: »Dotle nikada 
neće ni doći.«</p>
<p>Pri koncu razgovora mladi generalštabni major saopštio nam je da će o ovom 
sastanku i o toku razgovora izvestiti svoje pretpostavljene starešine i da će 
o tome general Bader u Beogradu biti obavešten. Osim toga zamerio je vojvodi 
Jev-đeviću zbog otmice mobilisanih Srba u hrvatsku vojsku, izvedene na 
Jahorini, sa rečima: »Ovog puta ova šala uspela vam je ali u buduće, ako se 
to ponovi, nećete se dobro provesti.«</p>
<p>Izložio sam ceo razgovor u toku sastanka koliko mi to moja memorija 
dozvoljava. Mislim da sam sve uspeo dosta verno da izložim.</p>
<p>Nemački oficiri ponašali su se korektno; stari major zapisivao je nešto u 
svoj potsetnik.</p>
<p>Hrvatski oficir izjavio je da je »Častnik za vezu kod Nemaca«. On je 
stalno nešto zapisivao u svoj potsetnik. Ponašao se je korektno.</p>
<p>Vojvoda Jevđević razgovarao je sa neprijateljskim oficirima dostojanstveno, 
aludirajući radi efekta na naše oruža-ne snage i na pobedu i plen u Foči.8</p>
<p>Sastanak je trajao nešto više od jednog časa.</p>
<p>Na osnovu izloženog dajem svoj zaključak u sledećem: Nemci su rešeni da 
brane »status quo«9 u istočnoj Bosni. Oni žele mir i red ali se neosećaju 
dovoljno jaki da apsolutno sigurno zagarantuju tako stanje. Priznaju 
egzistenciju četnika u njihovoj okupacionoj zoni kao i to da protiv njih ne 
pre-duzimaju za sada u glavnom ništa. Pristali bi na ponuđene uslove, t.j. da 
četnici zavedu red i u tom pogledu preuzmu garancije ali na to pristati nemogu 
iz obzira prema Hrvatima. Prema njihovoj izjavi oni nemogu tolerirati rad protiv 
ustaša jer su ustaše stubovi N.D.H. a Nemci su zaštitnici te države i njeni 
saveznici.</p>
<p>Ja neverujem da će se sa njima ikada moći da postigne pregovorima ma kakav 
pozitivan rezultat a zasnivam svoje verovanje na iskustvu boje sam stekao prateći 
uzaludne napore majora Dangića.</p>
<p>O prednjem izveštavam s molbom na znanje i nadležnost.</p>
<p align="center">S verom u boga za kralja i otadžbinu!.</p>
<p align="center">Sef,</p>
<p align="center">Kapetan II kl. Milivoje V. Kovačević</p>
<p align="center">KOMANDA</p>
<p align="center">OPERATIVNIH JEDINICA ZA ISTOČNU BOSNU I HERCEGOVINU</p>
<p align="center">Ob. Broj Službeno 5 septembra 1942 godine POLOŽAJ</p>
<p align="center">GOSPODINU MINISTRU VOJSKE, MORNARICE I VAZDUHOPLOVSTVA.</p>
<p>Prednji izvetaj šefa obaveštajne službe ove komande kapetana Kovačevića 
V. Milivoja dostavljam s molbom na uviđaj sa sledećim komentarom:</p>
<p>Posle ovog sastanka ni meni ni vojvodi Jevđeviću nije sasvim jasno zbog čega 
su Nemci toliko insistirali na traženju sastanka. Bićemo oprezni i o svemu ćemo 
Gospodina Ministra obaveštavati.</p>
<p align="center">S verom u boga za kralja i otadžbinu!.</p>
<p align="center">Komandant major,</p>
<p align="center"><strong>Petar Baćović</strong></p>
<p>1&nbsp; Original (pisan na mašini, ćirilicom) u Arhivu VII, Ča, k. 236, 
reg. br. 8/9 (BH-W-37).</p>
<p>2&nbsp; Streker (Strecker).</p>
<p>3&nbsp; Gajtner (Geitner). On je tih dana predavao dužnost načelnika Štaba 
nemačke 718. pešadijske divizije, majoru Štrekeru (vidi Prilog IV, dok. br. 
2). O tom sastanku vidi i Zbonmk NOR-a, tom XII, knj. 2, dok. br. 145.</p>
<p>4&nbsp; Šmit (Schmidt), tada komandant bataljona u 738. puku pomenute nemačke 
divizije (isto).</p>
<p>5&nbsp; Oficir za vezu kod nemačke 718. pešadijske divizije (isto).</p>
<p>6 Za vreme operacije nemačke 718. pešadijske divizije protiv 6. istočnobosanske 
NOU brigade i Birčanskog NOPO (od 24. do 30. avgusta 1942) Savo Derikonja je sa 
svojom jedinicom sadejstvovao s nemačkim jedinicama. Opširnije o tome, vidi 
Zbornik NOR-a, tom IV, knj. 6, dok. br. 169 i 171; tom XII, knj. 2, dok. br. 
128; R. Petovar, n.d., str. 45—52).</p>
<p>7 Na margini dopisano »da ne napada« i strelicom označeno da to treba da 
stoji posle reći »narodu«.</p>
<p>8 Vidi dok. br. 161.</p>
<p>9 »Status quo« dopisano mastilom.</p>
<p>
<br>
<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_164.htm"><b>Prethodni dokument</b></a></TD>
<TD><a href="4_14_1_166.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
