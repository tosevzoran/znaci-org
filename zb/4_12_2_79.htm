<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 2</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 2</b><br> 

<CENTER><TABLE border="1"><TR><TD><a href="4_12_2.htm"><b>Sadr&#382;aj</b></a></TD>
<TD><a href="4_12_2_78.htm"><b>Prethodni dokument</b></a></TD>
<TD><a href="4_12_2_80.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ KOMANDANTA 1. BATALJONA 738. PEŠADIJSKOG 
PUKA OD 30. MAJA 1943. KOMANDANTU 118. LOVAČKE DIVIZIJE O BORBAMA PROTIV 
JEDINICA NOVJ U REJONU ĆUREVO — TJENTIŠTE[1]</strong></p>
<p>Major Bauer komandant I/738.</p>
<p>Izveštaj o napadu I/738. od 30. 5. 43.</p>
<p>Posle neuspelog napada 2. čete 738. puka 29. 5. 43, Bata-ljon je dobio 
zadatak u noći 29/30. 5. 43. da ponovo izvrši napad sa celokupnim sastavom, 
ojačan Alarmnom četom „Projs&quot; [Preuss] i uz podršku 4 baterije.</p>
<p>Cilj napada bio je prelaz preko Pive kod D. Kruševa. Pošto je 2. četa 
izgubila svu municiju i komoru sa hranom u borbi 29. 5, trebalo je još u toku 
noći uzeti municiju od 1. čete i dati 2. četi. Zamolio sam Grupu 
„Gertler&quot;[2] da vreme napada bude u 09.00 časova, ali mi je naređeno da 
napad počne u 06,30 časova.U 06,30 časova 30. 5. posela je Alarmna četa 
„Projs&quot; položaj zap. i juž. od Šadića u vidu mostobrana. U 07,30 časova 
je 2. četa, ojačana jednim mitraljeskim vodom i odeljenjem srednjih minobacača, 
proširila taj mostobran na ji. do Ćureva uključno. Radi zaštite tog 
mostobrana, krenuo je u 08,00 časova jedan vod 1. čete strmim putem Ćurevo 
— Stožeri. Posle 15 minuta krenula je glavnina čete, koja je kao i 2. četa 
bila ojačana jednim mitraljeskim vodom i odeljenjem minobacača. Kada je vod za 
obezbeđenje napustio mesto Ćurevo, na njega je otvorena mitraljeska vatra sa 
jedne stene i zato je skrenuo sa puta na sever da bi zaobišao vatru. Istureni 
os-matrač koji je bio angažovan kod prednje čete nije mogao us-meriti 
artiljerijsku vatru na taj cilj, tako da je istureni osma-trač koji se nalazio 
kod Štaba bataljona vršio korekturu gađanja svojom baterijom. Zbog te 
neprijateljske mitraljeske vatre Bataljon je sporo napredovao, tako da je 
glavnina Bataljona tek u 13,00 časova stigla do šume Tuganje i tako se 
sklonila od te vatre. Od tog vremena prednja, 1. četa, pod komandom por. Caha 
[Zach], napredovala je veoma dobro. Iza nje je sledio Štab bataljona, a zatim 
2. četa, dok je i dalje trebalo da Alarmna četa „Projs&quot; obezbeđuje 
desni bok Bataljona na liniji južni kraj Ćureva — jugozapadni kraj Šadića. 
U 16,00 časova je vod za obezbeđenje ponovo naišao na neprijatelja prilikom 
uspona uz strme stene odmah zapadno od Stožera, Četa je tada dobila zadatak da 
izvrši napad i probije se prema k. 1481 da bi zauzela tu važnu kotu. 
Istovremeno je 2. četa dobila zadatak da iza 1. čete sa vrleti krene na kotu 
1450. Pod neprijateljskom vatrom (mitraljeskom i puščanom) iz dobro utvrđenih 
gnezda otpora, sporo se napredovalo u napadu. Zbog terena nije bilo moguće da 
se zaobiđe neprijateljska vatra i da se izvrši opkoljavajući napad na 
neprijateljske položaje. Ipak su se 1. i 2. četa približile na nekoliko 
stotina metara svojim ciljevima napada i to 1. č. u 19,00 a 2. č. u 19,30 časova. 
Na zemljištu sa gustom šumom, artiljerija nije mogla da pruži podršku preko 
svojih isturenih osmatrača, tako da je Bataljon. telefonom molio Grupu 
„Gertler&quot; za artiljerijsku podršku na k. 1481. Ta podrška je usledila 
artiljerijskim napadom u trajanju od 2 minuta. Tada je 1. četa nastavila napad 
na k. 1481 i u 20,00 časova se sa komandnog mesta Bataljona moglo jasno čuti i 
utvrditi da su delovi 1. čete zauzeli kotu. Međutim, 2. četa, koja Je vršila 
napad na kotu 1450, ostala je pod nepr. vatrom. Da bi se zauzela kota. trebalo 
se uspentrati uz skoro okomitu stenu, visoku 30 do 40 m. Greben te stene bio je 
jako posednut, a napadači, koji su se nalazili dole, bili su najbolji cilj za 
gore angažovane bacače ručnih bombi. U 20,00 časova primećeno je da nema 
dovoljno municije zbog toga što je prethodnog dana 2. četa izgubila dosta 
municije, a izostao je do-tur koji je Bataljonu trebao da stigne još 28. 5. U 
20,15 časova krenuo je protivnik jakim borbenim grupama u protivnapad i uspeo 
da prekine vezu između 1. čete i Bataljona. Protivnik je i sa kote 1450 izvršio 
nekoliko protivnapada ne levo krilo čete, uz upotrebu dosta municije i ručnih 
bombi. U 20,30 časova izvestio sam Grupu „Gertler&quot; da je municija 
Bataljona pri kraju i da ću vratiti konje i tovarna grla da bih to spasio. 2. 
četa, sa kojom sam imao vezu, i dalje je napadala, ali nije napredovala. Kod 1. 
čete vatra je bila sve slabija, tako da se moglo konstatovati da i njima 
nestaje municije. U 21,00 čas protivnik je ponovio protivnapade uz upotrebu 
velikog broja ručnih bombi i uspeo da delimično prodre u levi bok 2. čete. 
Posle toga sam izdao zapovest da se transportuju ranjenici i izdao četi 
poslednje male rezerve municije da ih utroši. U 21,30 časova sam Grupi 
„Gertler&quot; opisao situaciju i izvestio da bi trebalo spaliti sve 
poverljive spise. Tada mi je Gr. „Gertler&quot; postavila pitanje da li mogu 
da se odvojim od protivnika. Nisam mogao više dati odgovor jer je istog momenta 
protivnik napao 2. četu i, pošto više nije imala municije, a bila iscrpljena 
i pod izvesnim šokom od napada prethodnog dana, uspeo je da je odbaci. Druga četa, 
koja se povlačila, zaustavljena je kod komandnog mesta Bataljona i tada sam 
naredio povlačenje. Sporazumevanje sa 1. četom i prenošenje naređenja nije 
bilo moguće. Povlačenje se odvijalo uz najveće poteškoće po skoro okomitim 
stenama. Delovi 2. čete su pri tome zadržavali protivnika koji je vršio 
pritisak, tako da su se delimično mogli skloniti povređeni i ranjeni. Nije se, 
međutim, moglo noću iz-beći da se mnogi vojnici i tovarna grla survaju sa 
stena.[3] U 01,00 čas, delovi 2. čete i Štaba bataljona stigli su do mosta 
kod Šadića. Naređeno je da zborno mesto budu ruševine 1,3 km si. od Šadića. 
Alarmna četa imala je i dalje zadatak da obez-beđuje desni bok Bataljona koji 
se povlačio. U 04,00 časa stigla je glavnina 2. čete i Štaba bataljona na 
zborno mesto, a utvrđeno je da su tamo stigli i prvi delovi 1. čete. Kada se 
razdanilo, Alarmna četa je dobila naređenje da se povuče na Sutjesku i obezbeđuje 
prelaz kod Šadića. Sprečen nepoznatim okolnostima, kurir nije stigao do 
Alarmne čete, tako da je po gustoj magli protivnik uspeo da pređe Sutjesku i u 
7,00 časova izvrši napad na zborno mesto Bataljona. Kružnom odbranom, uz 
upotrebu nešto malo postojeće municije, sprečen je prodor protivnika borbom 
koja je trajala 5 sati. Između 12,00 i 13,00 časova protivnik se ponovo 
povukao preko Sutjeske, pri čemu ga je uspešno tukla artiljerija.</p>
<p>O gubicima oficira, podoficira i vojnika Bataljona vidi posebni izveštaj 
Bataljona od 31. 5. 43.[4]</p>
<p>Gubici protivnika na koti Stožeri nisu se mogli utvrditi.</p>
<p>Kod neprijateljskog napada na ruševinu [objekta] imali su 12 mrtvih.</p>
<p>Do neuspeha u napadu Bataljona 30.5. došlo je zbog velike premorenosti i 
moralnog šoka koji je pretrpela 2. četa prethodnog dana, kao i zbog nestašice 
municije koja se i pored nekoliko telefonskih poziva i porudžbine 28. 5. nije 
mogla dobiti.</p>
<p align="center"><strong>Bauer</strong>, major</p>
<p>1 Snimak originala (pisanog na mašini) u AVII, Frajburg 4, s. 56—9.</p>
<p>2 Na ovu borbenu grupu 118. lovačke divizije, od 29. maja, do 7. juna 1943. 
godine, izveli su delovi 2. proleterske NOU brigade niz napada na brdu Košur. u 
međurečju Sutjeske i Hrčavke, ali je ona uspela da održi taj važan položaj 
(tom IV, knj. 14, dok. br. 108 i 131; Sutjeska, zbornik sjećanja, Vojne delo, 
knj. 2, Beograd, 1959, str. 82—85).</p>
<p>3 Ovim noćnim protivnapadom delovi 6. istočnobosanske NOU brigade i dva 
bataljona 1. proleterske NOU brigade razbili su 1. bataljon 738. pp i zbacili ga 
niz litice Stožera i Koritnika u dolinu r. Sutjeske, čime je sprečen. njegov 
pokušaj da zatvori prelaz preko r. Pive (tom IV, knj. 13, dok. br. 271, 272 i 
275; Sutjeska, zbornik sjećanja, knj. 1, str. 74—77; Oslobodilački rat 
naroda Jugoslavije, knj. I, str. 442).</p>
<p>4 Tim izveštajem o gubicima 118. lov. div. redakcija ne raspolaže (vidi 
dok. br. 82).</p>
<p>
<br>
<CENTER><TABLE border="1"><TR><TD><a href="4_12_2.htm"><b>Sadr&#382;aj</b></a></TD>
<TD><a href="4_12_2_78.htm"><b>Prethodni dokument</b></a></TD>
<TD><a href="4_12_2_80.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
