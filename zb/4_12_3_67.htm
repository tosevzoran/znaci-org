<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 2</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 2</b><br> 

<CENTER><TABLE border="1"><TR><TD><a href="4_12_2.htm"><b>Sadr&#382;aj</b></a></TD>
<TD><a href="4_12_3_66.htm"><b>Prethodni dokument</b></a></TD>
<TD><a href="4_12_3_68.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ KOMANDANTA 1. BRDSKE DIVIZIJE OD 16. MAJA 
1943. KOMANDANTU NEMACKIH TRUPA U NDH O NEMAČKO-ITALIJANSKIM ODNOSIMA U VEZI VOĐENJA 
ZAJEDNIČKIH DEJSTAVA PROTIV JEDINICA NOVJ I RA-ZORUŽANJA ČETNIKA U CRNOJ 
GORI[1]</strong></p>
<p>Divizijske) komandno mesto, 16. V 1943. 06,00 časova</p>
<p>Telegram</p>
<p align="center">KOMANDANTU NEMAČKIH TRUPA U HRVATSKOJ, BROD.</p>
<p>O događajima 14. V, divizija izveštava ukratko. Pojedinosti su već 14. V 
telefonom javljene Operat. odeljenju komandanta nemačkih trupa u Hrvatskoj. Po 
prijemu korpusne zapovesti[2] da odmah otpočne pokret i da se izda divizijska 
zapovest[3] 14. V u 04,00 časa upućen je italijanski oficir za vezu pri 
diviziji u Berane, komandi italijanske divizije „Venecija&quot;, sa zadatkom 
da izdejstvuje i dogovori sadejstvo Italijana pri zatvaranju doline Lima.</p>
<p>Rano ujutro, komandant divizije odvezao se lično u Berane, da bi tamo stupio 
u vezu sa italijanskim komandantom divizije, i savetovao se u pojedinostima o 
izvršenju otpočete operacije. Oko 11,00 časova stigao je tamo iz Podgorice[4] 
italijanski komandant korpusa, ekselencija Ronkalja.[5] Savetovanje se, posle 
kratkog razmatranja taktičkog angažovanja, svelo uglavnom na hapšenje odnosno 
puštanje na slobodu četnika.[6] Italijanski komandant korpusa zahtevao je 
ultimativno i u naročito oštroj formi puštanje na slobodu Đurišića i 
obustavljanje akcije protivu četnika. Pošto je komandant divizije odbio taj 
zahtev, podnet u raznim oblicima, italijanski komandant korpusa prekinuo je 
naglo pregovore. U toku pregovora usudio se, ništa manje, da zapreti da će 
silom oružja sprovesti svoj zahtev.</p>
<p>Italijani se pozivaju na sledeću zapovest svoje pretpostavljene komande:</p>
<p>1)&nbsp; Pismo italijanskog guvernera u Crnoj Gori:</p>
<p>„Po nalogu guvernera Crne Gore, molim da se u moje ime pozdravi 1. nemačka 
brdska divizija, ali molim da se doda, da je to područje pod mojom upravom i da 
zbog toga svaku akciju vojno-političkog karaktera moram prethodno odobriti ja 
ili Vaša ekselencija, te Vas opunomoćujem da sami rešavate u hitnim slučajevima.&quot;</p>
<p>2)&nbsp; Italijanska vrhovna komanda predložila je nemačkoj Vrhovnoj 
komandi sledeće:</p>
<p>„Jedna akcija nemačkih trupa da se izvede u zajednici sa našim jedinicama 
protiv partizana. Jedna akcija protiv nacionalista, koji su moguće pristalice 
Draže Mihailovića, ne može se posmatrati drugačije no kao zadatak jednog 
kasnijeg trenutka i mora biti u svakom slučaju dogovorena između guvernera 
Crne Gore i nemačkog generala Lera. U slučaju da nemačke komande smatraju za 
potrebno da se protiv nacionalista odmah nastupi, moraju za ovo prethodno dobiti 
odobrenje od guvernera Crne Gore.&quot;''</p>
<p>Pri divizijskom komandnom mestu u Andrijevici, događaji su se odigravali 
ovako: odmah po privođenju Đurišića, italijanski komandant mesta pojavio se 
kod načelnika Ia divizije, i zatražio izručenje Đurišića. On ima striktno 
naređenje da Đurišića po svaku cenu dobije u svoje ruke. Mesto je u to vreme 
bilo od Italijana sa svih strana zaprečeno i opkoljeno. Izručenje je bilo 
odbijeno sa pozivom na jasno naređenje pretpostavljene komande. Situacija u 
Andrijevici ličila je vanrednom stanju koje su objavili Italijani.</p>
<p>Divizija je u datom vremenu obavestila odgovarajuće ita-lijanske komande o 
otpočinjanju akcije i zapovestima koje su izdane višim komandama. Teškoće su 
nastale zbog toga, što više italijanske komandne instance — štabovi — 
verovatno nisu orijentisane u potrebnoj meri i obimu.</p>
<p>Divizija izveštava da će pri evakuaciji zarobljenih četnika, naročito Đurišića, 
u pozadini verovatno ponovo doći do otpora Italijana, i moli za odgovarajuća 
uputstva. Zasada Đurišića čuva jedna cela četa.</p>
<p>Način pregovora i postupak prema meni od strane njegove ekselencije generala 
Ronkalje, bio je nedostojan za jednog nemačkog generala. Ja sam to primio u 
interesu stvari, da bi se izbegle ozbiljne neprilike. Ipak, molim, da se 
diplomatskim putem uloži žalba protiv toga.</p>
<p>Pismena naređenja slede.</p>
<p>eks. Luger</p>
<p align="center">pot.<strong> fon Štetner</strong></p>
<p>br. 612/43. pov.</p>
<p>1 Snimak telegrama (pisanog na mašini) u AVII, NAV-T-315, r. 64, s. 848—9.</p>
<p>2 Vidi dok. br. 60.</p>
<p>3 Vidi dok. br. 64.</p>
<p>4 Sada: Titograd.</p>
<p>5 O tome vidi dok. br. 65.</p>
<p>6 Razoružanje četnika Limsko-sandžačkih četničkih odreda pod komandom 
Pavla Đurišića počelo je 14. maja 1943. i tom prilikom bez otpora je razoružano 
3764 četnika, s Pavlom Đurišićem na čelu (Zbornik radova 
„Neretva—Sutjeska&quot;, Trgo Fabijan, n.č., str. 54).</p>
<p>
<br>
<CENTER><TABLE border="1"><TR><TD><a href="4_12_2.htm"><b>Sadr&#382;aj</b></a></TD>
<TD><a href="4_12_3_66.htm"><b>Prethodni dokument</b></a></TD>
<TD><a href="4_12_3_68.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
