<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_99.htm"><b>Prethodni dokument</b></a></TD><TD><a href="4_14_1_101.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 100</strong></p>
<p align="center"><strong>ZAPISNIK SA KONFERENCIJE ČETNIČKIH ODREDA SA PODRUČJA DOLINE VRBASA
  OD 7. JUNA 1942. O ORGANIZACIJI ODREDA, SADEJSTVU U AKCIJAMA PROTIV
  NOP-A I SARADNJI SA NDH<sup>1</sup></strong></p>
<p align="center">ZAPISNIK</p>
<p>konferencije prestavnika vojno-četničkih odreda, sa leve i desne
  strane reke Vrbasa, održane 7 juna 1942 u selu Javoranima, srez
  kotor-varoški.</p>
<p>Konferenciji su prisutni:</p>
<p>Komandant vojno-četničkog odreda sa sektora Borja Rade Radić,<sup>2</sup> sa
  načelnikom štaba Svetom Mitrovićem, Vidom Vidovićem, Milanom
  Stankovićem za bataljon &#187;Petar Mrkonjić&#171;, Dragoljubom Šatorom, za
  bataljon &#187;Karađorđe&#171; i Stankom Grabovcem za bataljon &#187;Tankosić&#171;;</p>
<p>Komandant vojno-četničkog odreda sa sektora Čemernica<sup>3</sup> Lazo
  Tešanović, sa Mladenom Milanovićem, Simeunom Obra-dovićem i Filipom
  Đukanovićem;</p>
<p>Komandant vojno-četničkog odreda sa sektora Manjača Vukašin
  Marčetić, sa Jovanom Mišićem komandantom bataljona, Branislavom
  Lazičićem i Vojinom Jovićem;</p>
<p>Komandant bataljona &#187;Kočić&#171; Uroš Drenović i komandant &#187;Gvozdenog bataljona&#171;<sup>4</sup> Mitar Trivunčić sa sektora Lisina.</p>
<p>Konferenciju otvara Lazo Tešanović kao domaćin i pozdravlja prisutne
  dobrodošlicom. Ističe da su inicijativu za ovu konferenciju dali
  predstavnici Manjače, a on je istu rado prihvatio, jer je nastala
  neodloživa potreba da se sastanemo i upoznamo, da rešimo neka pitanja
  organizacije i stvaranja boljih veza, da utvrdimo daljnje smernice rada i najzad da odredimo i
  svoj stav prema nezavisnoj državi Hrvatskoj, pri čemu treba da radimo
  sporazumno i da smo svi solidarni.</p>
<p>Zatim daje reč Bran.[islavu] Lazičiću, adv. pripravniku, koji u
  podužem referatu izlaže događaje od početka borbe do danas. Naročito
  naglašava da su se Srbi digli na ustanak, jer su bili napadnuti samo
  zato što su Srbi, i kao Srbi hteli su da se brane, da bi sačuvali svoje
  živote, svoje ime, svoju čast svoju veru i svoje nacionalne tradicije.
  Međutim, sticajem prilika u redove Srpskih boraca uvukli su se sumnjivi
  ljudi, kojima narod nije znao ni poreklo ni prošlost, a koji su se pod
  lažnim imenima nametali za vođe Srbima borcima. Ti ljudi hteli su da
  Srpsku narodnu borbu skrenu sa njenog pravog puta i da je potčine
  interesima jedne partije. U tom cilju oni su počeli razoružavati i
  ubijati najistaknutije borce, a da i ne govorimo o pljački i svim
  mogućim vrstama nasilja koja su oni počinili prema Srpskom narodu.
  Usled toga moralo je neminovno da dođe do cepanja jedinstvenosti
  narodne borbe. Nastala je potreba da se Srpski narod brani od nasilja
  proleterskih udarnih bataljona jednako kao i od ustaša. Jer, kud god su
  prolazili ti udarni bataljoni, svoj trag obeležavali su mnogobrojnim
  grobovima nevinih Srba. Otvorena je brato-ubilačka borba i novo
  krvarenje, pri čemu su proleterske jedinice uvek bile napadači, a
  četnici su se uvek nalazili u stavu odbrane svojih i narodnih života.
  Mnogi od nas nastojali smo svim silama da se do konca rata potpuno
  očuva jedinstvo borbenih redova, da se ne postavljaju nikakva stranačko
  politička pitanja, nego najpre da očistimo zemlju od neprijatelja, da
  srpski narod izvojuje svoju slobodu, pa da onda, tako slobodan, i sa
  oružjem u ruci traži sebi vlast i upravu kakvu želi da ima. Komunisti
  nisu to hteli, nego su, pošto su Srbi suzbili Hrvate, mislili da je
  vreme da &#187;prečiste pozadinu&#171;, da uzmu svuda komandu u svoje ruke i da
  se na koncu rata proglase isključivim gospodarima Srpske zemlje, ne
  vodeći ni malo računa o istinskim težnjama i stvarnim životnim
  potrebama srpskog naroda.<sup>5</sup></p>
<p>Ovaj otvoren sukob u redovima Srba boraca, koji su izazvali
  komunisti, prisilio je vođe vojno-četničkih odreda da se osiguraju bar
  prema Hrvatima i da na taj način zaštite narod od daljnjeg klanja i
  uništavanja narodne imovine pljačkom i paljevinom. Tako su sklopljeni izvesni sporazumi sa Hrvatskim vlastima
  u Mrkonjić gradu od strane Uroša Drenovića, u Ba-njoj Luci od strane
  Drenovića i Marčetića, te je i Tešanović naknadno načinio takav
  sporazum za svoj sektor.<sup>6</sup> Tekstualno ti sporazumi nisu mi poznati, ali
  koliko sam obavešten, u njima je priznata Nezavisna država Hrvatska. To
  je ono, što po mome mišljenju, nije trebalo učiniti posle svega šta su
  Hrvati počinili prema srpskom narodu, posle tolikih borbi i žrtava, i
  gotovo pred slomom te tobožnje države koja još ne priznaje srpskog
  naroda, i koji se u njoj nalazi van zakona, ali bila je nevolja i zato
  su krivi komunisti. Međutim, mi ne možemo tako olako preći preko svih
  zločinstava koja su ustaše izvršile nad Srbima. Oni to moraju platiti
  kad-tad. U potpise i obećanja prestavnika N.D.H. mi ne možemo imati
  nikakva poverenja, jer prema informacijama koje imamo, oni žele da
  najpre uz našu saradnju razbiju partizane, a posle da se okrenu protiv
  nas. Toj njihovoj nameri mi ne smemo nasesti, pa moramo prema njima
  biti stalno na oprezi. U sukobima sa partizanima treba štedeti živote
  Srba boraca, nastojati da se oni propagandom pridobiju u naše redove i
  tako pojačamo svoje snage za konačni obračun sa Hrvatima.</p>
<p>Pred nama je Vidov dan. To je dan koji je Srbe uvek opo-minjao da
  treba da mobilišu sve svoje snage u borbi za slobodu. Treba da
  pregledamo svoje snage, pa da za taj dan spremimo-opšti napad na
  ustaše, ili ako to nebi bilo moguće iz bilo kojih razloga, da bar toga
  dana izvršimo što snažniju propagandu svojih ideja i ciljeva u narodu.</p>
<p>Najzad Br. Lazičić ističe potpuno pomanjkanje veza između naših
  pojedinih odreda, a onda i veza sa Srbijom, što je upravo greh; sudbina
  Srbije je i naša sudbina, jer je i ovo srpska zemlja na kojoj mi
  živimo. To su pitanja o kojima uglavnom treba danas da se porazgovorimo
  i sporazumemo.</p>
<p>Komandant Marčetić objašnjava zašto je došlo do sporazuma sa
  Hrvatima. Proletos su komunisti napustili položaj koji su držali tokom
  zime i pošli da teraju naše četničke jedinice, a Hrvati su pošli da
  pale i pljačkaju naša srpska sela. Prva potreba je bila da se zaštiti
  narod. Pretsednik vlade u Londonu g. Slobodan Jovanović je rekao preko
  radia da treba čuvali živote naših ljudi. Drugi cilj bio nam je da
  izvučemo one mnogobrojne Srbe koji su trunuli po hrvatskim tamnicama.
  Treći razlog bio je pitanje hrane, i najzad pored svega toga sada je za
  nas najvažnije pitanje dobavljanja municije. Ja sam do sada od Hrvata
  izvukao veliku količinu municije, a ta će nam izgleda trebati baš za
  njih. Sada možemo upoznati njihove snage i način borbe. Oni više nemaju stare taktike. Treba upoznati njihove
  položaje i kretanje, te uhvatiti naročite veze sa Jugoslovenskim
  oficirima u Hrvatskoj vojsci. Poštene muslimane i Hrvate treba
  pridobiti za nas, jer su komunisti uspeli svojom propagandom kod
  muslimana, tako da nas oni smatraju za zve-rove, pa su zato i mnogi
  njihovi ljudi bežali u komuniste, a danas to treba da otpadne. Ministar
  Bešlagić<sup>7</sup> vodi sada neku nacionalnu akciju među muslimanima,</p>
<p>Borbu sa Kozarom i Grmečom, gde su sada grupisani komunisti,<sup>8</sup> ne
  treba shvatiti kao borbu protiv ustaša. Njih treba da radimo da one
  ljude koji su zavedeni privučemo u svoje redove. Mislim da treba ići
  dalje za onim za čim smo pošli.</p>
<p>Što se tiče Vidov dana, treba preduzeti akciju, ako nam to dozvole
  prilike spolja i iznutra. Mi Hrvatima ne možemo vjerovati, jer nam oni
  već postavljaju pitanja koja mi nećemo moći prihvatiti. Oni hoće da mi
  svoje četničke organizacije pretvorimo u dobrovoljačke bojne i da
  položimo zakletvu Paveliću, što mi nećemo nikada učiniti. Mi treba da
  iskoristimo jedino što više oružja i municije. Veliki Župan u Banja
  Luci tražio je od mene predračun za plate našim vojnicima i ja sam to
  odbio.</p>
<p>Smatram da su Bosna i Srbija jedna zemlja i nadam se da će se iz
  Bosne očistiti sve što nije srpsko. Treba što pre uspostaviti veze sa
  Istočnom Bosnom i Srbijom i saznati za namere naše vlade u Londonu.</p>
<p>Komandant Tešanović čita tekst sporazuma koji je on zaključio sa
  vrhatskim vlastima u ime svoga sektora, a koji se u prepisu prilaže
  ovome zapisniku. Zatim kaže da je to nezgodno što je potpisano &#8212; jer
  znači da smo nakon 10 mjeseci borbe priznali N.D.H Težište čitave ove
  stvari je u tome što mi nismo mogli da se borimo na dve strane. Što se
  tiče moga sektora, imao sam jedanaest sela koja su bila izbačena iz
  svojih domova, a sve su to sela koja su nas hranila. Taj narod trebalo
  je spasiti, a kavgu su zametnuli komunisti. Ovim potpisom sav je taj
  narod vraćen na svoje mesto i time se to može pravdati. Ako smo se
  borili, borili smo se za narod, i ja ni ovo nisam učinio protiv volje
  naroda, nego baš zato što je to bilo narodna potreba i što je to narod
  hteo.<sup>9</sup></p>
<p>Zatim uzima reč komandant Uroš Drenović, koji između ostalog kaže:
  Ja sam odmah u početku i prvi slao svoje kurire u Srbiju. Pošto su na
  mome sektoru bili Italijani, moja komanda mi je naredila da radim
  sporazumno sa fašistima, ja sam to i radio jer sam dobio takva upustva.
  Mi svoja dela imamo da pravdamo sa narodom i zato ja kažem da se uvek
  treba obazirati na narod i njegove potrebe. Narod treba što više čuvati
  ja sam tako i radio. Zato su partizani naročito o meni pisali da sam
  talijanski plaćenik i t.d. Bilo je došlo dotle da je Mrkonjić grad
  trebao da se preda meni u ruke.1<sup>0</sup> Komunisti su došli i zato, i kad sam
  ja ležao ranjen bili su došli da me ubiju i morao sam da se sklonim.
  Narod i vojska naučili su na mene. Kao ranjen, ja sam prepustio komandu
  drugima, a oni nisu znali, pa je vojska bila razjurena. Kad sam
  ozdravio okupio sam opet vojsku i počeo čistiti. Italijani su pošli da
  napuštaju Mrkonjić grad. Ja sam morao naći načina da sačuvam i pozadinu
  i vojsku. I Draža Mihailović je 1 marta napravio sporazum sa Hrvatima i
  Slovencima. Taj zapisnik nije daleko od ovoga našega. Verujte, da nije
  u Mrkonjić gradu nekoliko Hrvata koji su dobri ljudi, ni ja neti
  potpisao zapisnik. Mi smo se sporazumeli da Ustaški tabor u Mrkonjić
  Gradu razbijemo. Sad, razno se komentariše: Ustaše kažu da smo se mi
  predali, a partizani kažu da smo mi izdali narodnu borbu i da smo
  srpske ustaše. Partizani su nabili zvezde da mogu što više da ubijaju i
  pljačkaju. Mi nismo pošli da otimamo da poubijamo partizane. Ima tu
  ljudi koji su zavedeni, neki su tamo od straha, a neki plaćenici i
  potkupljeni. One koje smo do sada pohvatali puštali smo, ako za njih
  nije bilo bar dokaza da su vršili zločine. U pogledu akcije protiv
  Hrvata prosta je stvar &#8212; dokle je jak vanjski front, mi ne možemo
  ništa, jer će im njihovi saveznici pomoći i mi moramo biti oprezni. Da
  smo nastavili borbu, sada bi ovuda šetali avioni i tukli naš svet. Sada
  je vreme kad narod treba nešto da radi, jer ja ne mogu lagati narodu da
  će nešto doći i da će neko poslati, i ja računam samo sa onim što mi
  imamo. Već radi toga ovaj naš postupak u odnosu prema Hrvatima može se
  opravdati. Mi moramo što dalje izigravati ovu politiku, dok ne pukne
  front, a onda...</p>
<p>Mi sve svoje odrede treba da što čvršće povežemo i da pomažemo jedni
  drugima gde to treba. Kad bude došlo pitanje predaje oružja doći će do
  loma, pa kad jedan dođe u opasnost treba svi da krenemo zajednički.
  Pojedini naši odredi ne moraju da priznaju ove naše sporazume. Što se
  tiče novca, ja stojim na stanovištu da sada od Hrvata treba uzeti sve
  što se može.</p>
<p>Kod ovih reči većina učesnika ističe suprotno mišljenje, jer da bi
  to stvarno značilo biti plaćenik, te se zaključuje da se novac ne može
  primati od Pavelićeve države.</p>
<p>Dalje ističe da bi Istočna Bosna morala imati vezu sa Srbijom pa bi
  naše stanje što pre trebalo referisati Srbiji. Treba ih obavestiti, da
  je akcija čišćenja komunista sada došla u Bosansku krajinu gde su se
  zbili ostatci njihovih razbijenih jedinica. Treba tražiti da iz Srbije
  pošalju ljude da se upoznaju sa stanjem u našim krajevima. Propagande
  nema uop-šte kod nas. Partizani govore da je njihova čitava Bosna.
  Narodu se može izložiti i lepo kazati sve što je na stvari. Pozadina
  mora razumevati naš rad, a rad u pozadini mora da bude organizovan.
  Dalje referiše o stanju partizana koji su se sada grupisali u Kozari i
  Grmeču. Na njih će napasti, prema oba-veštenjima koja on ima biti
  izvršena ofanziva 14. ov. mj. Hrvati će biti naročito oprezni oko Vidov
  dana, a i iz Londona putem radija poručuju da borba za sad stane.
  Mislim da je narod jedino na taj način spašen, što smo zaključili ovaj
  sporazum.</p>
<p>Sveta Mitrović ističe da je video nacrt sporazuma koji je trebalo da
  se zaključi sa &#187;Ozrenom&#171;.<sup>11</sup> Poglavnik je tražio da se četnici
  razoružaju.</p>
<p>Komandant Rade Radić kaže: da se mi nismo digli protiv komunista,
  došle bi u pitanje i naše glave. Oni su kod nas u Jošavki doveli
  proletere i počeli praviti nečuvena bezakonja. Za kratko vreme ubili su
  petnaestak ljudi, i to ubili bez ikakva pitanja naroda, pa su činili i
  druga bezakonja. Najzad su počeli da rade i protiv nas i odreda. Doktor
  Stojanović je govorio da treba ubiti više od 10% ljudi dok sve ne dođe
  na pravu liniju, a jedan njihov odrpanac mi je rekao da će on sve to
  udesiti. Kad smo pohvatali neke njihove tajne stvari videli smo o čemu
  se radi. Vojnici su sami bacali crvene zvezde, a ja sam ih nagovarao da
  ih nose, da se oni nebi setili. Omladinski časovi bili su leglo
  nemorala. Izlaza drugog nije bilo, i mi smo izvršili udar, pa ih
  rasterali i pobili. Oni mene lažno optužuju da sam pobijo njihove
  ranjenike. Ne, to nisu bili ranjenici nego zdravi proleteri, a doktor
  Stojanović je bio potpuno ozdravio i primio komandu.</p>
<p>Što se tiče odnosa prema N.D.H., neki moji ljudi su bili i nešto
  ugovarali, ali ja nisam bio, već sam izbegavao, i ako me stalno traže.
  Ozrenski odred jak i ima preko 70 mitraljeza. Mi smo sa njima
  ustanovili neku vrstu više komande. Njihov pravni savetnik je rekao da
  je priznanje N.D.H. pitanje više formalne naravi i da će to za kratko
  vreme otpasti. Ja sam se do sada držao Branina pisma, da ne treba
  priznavati Hrvatske države, jer Hrvati ne priznaju Srpskog naroda.</p>
<p>Mi smo stupili u vezu sa Ozrenom, Trebavom i Majevicom i imali smo
  dogovore, pa smo se sporazumeli da naši odredi i vaši sa druge strane
  Vrbasa održe jednu zajedničku konferenciju. Što se tiče komunista njih
  sada ima kod Biočana u srezu Prnjavorskom oko 200 do 250, ali oni su u
  raspadanju. Na njih su baš jučer krenule naše čete, oko 800 ljudi, i ja
  računam da ozbiljne borbe neće ni biti. Dalje Rade Radić ističe da se
  naša vojska mora disciplinovati. Trebalo bi stvoriti pravu vojsku,
  sposobnu i za najteže zadatke, jer vojska koja ide u pljačku, i kojoj
  treba tri sata da se skupi, nije za to sposobna, što se tiče hrane, naš
  odred ima je dosta.</p>
<p>Marčetić ističe da je greška u pogledu discipline što nemamo više komande koja može da primeni i stroge kazne.</p>
<p>Vid Vidović kaže da treba rešiti pitanje da li njihov odred može da
  potpiše sporazum sa Hrvatskim vlastima da bi mogao iskorištavati
  municiju a eventualno i oružje. Odlučuje se da postupi kao i ostali
  susedni odredi.</p>
<p>Posle ovoga napravljen je duži odmor za vreme kojega su učesnici
  konferencije održali mnogobrojnom okupljenom narodu govore o političkoj
  situaciji i upoznali ga sa stanjem stvari. Narod je pažljivo saslušao i
  srdačno pozdravio govornike i klicao Kralju Petru Drugom i srpskoj
  slozi.</p>
<p>U nastavku rada, posle odmora, na konferenciji su jednoglasno donešeni sledeći zaključci:</p>
<p>1)&nbsp; Po predlogu Rade Radića treba da se održi zajednička
  konferencija sa Ozrenom i Majevicom na dan 21 juna o.g. u Jošavci, s
  tim da odrede s desne strane reke Bosne pozove Rade Radić, a sa
  Glamočkog sektora Drenović i Trivunčić;</p>
<p>2)&nbsp; &nbsp;Da se održava svakodnevna veza između pojedinih odreda Borja, Čemernica, Lisina, Manjača i nazad;</p>
<p>3)&nbsp; U slučaju traženja pomoći dužan je jedan odred da se drugome odazove;</p>
<p>4)&nbsp; Da se prepis zapisnika pošalje Vrhovnoj četničkoj komandi u
  Srbiju sa referatom o našim prilikama, a ujedno da se zatraže iz Srbije
  ljudi sposobni za vojne instrukcije, i to prvenstveno po rodu iz
  Bosanske Krajine; i</p>
<p>5) Predlog Trivunčića zaključuje se da odredi na levoj strani Vrbasa
  osnuju zajedničku višu komandu za svoj sektor i da se na konferenciji
  od 21 juna istupi kao jedinstven odred.</p>
<p align="center">Zaključeno i potpisano.</p>
<p align="center">Zapisničar:</p>
<p align="center">Pretsednik:</p>
<b class=medtxt><p><sup>1</sup> Kopija originala (pisana na mašini, ćirilicom) u Arhivu VII, Ca, k. 233, reg. br. 1/8 (BH-OC-511).</p>
<p><sup>2</sup> Trgovac iz s. Jošavke (Banjaluka). U leto 1941. predvodio grupu
  seljaka iz tog sela u borbi protiv ustaša. Bio je član Štaba 4.
  krajiškog NOPO Krajem februara 1942. obrazovao četnički odred &#187;Borje&#171; i
  stupio u borbu protiv NOP-a. Suđen i streljan 1946. godine.</p>
<p><sup>3</sup> Četnički odred &#187;Obilić&#171;.</p>
<p><sup>4</sup> &#187;Gvozdeni bataljon&#171; je formiran od ljudstva 2. bataljona (bataljon
  &#187;Iskra&#171;) 3. krajiškog NOPO, koji je bio pod jakim uticajem četničke
  propagande kojom je rukovodio Mitar Trivunčić, žandarm, član Štaba
  bataljona. Proces njegovog formiranja trajao je od kraja marta do 17.
  maja 1942, kada je izvršen puč u bataljonu &#187;Iskra&#171;. Opširnije o tome,
  vidi Zbornik NOR-a, tom IV, knj. 3, dok. br. 76, knj. 5, dok. br. 22;
  Arhiv VII, Ča, k. 206, reg. br. 5/5.</p>
<p><sup>5</sup> O ustanku u Bosanskoj krajini u 1941. godini, vidi Zbornik NOR-a,
  tom II, knj. 1, str. 28, 29, 52, 102, 123 i 124; tom IV, knj. 1, dok.
  br. 7, 14, 22, 26, 162, 182, 222, 236, 240 i 250; knj. 2, dok. br. 20,
  22, 66, 68; knj. 3, dok br. 2, 4, 6, 25 i 93; Oslobodilački rat, knj.
  1, str. 82&#8212;88, 140&#8212;144 i dr Dušan Lukač, Ustanak u Bosanskoj krajini,
  Vojnoizdavački zavod, Beograd, 1967 (dalje: dir D. Lukač, n.d.).</p>
<p><sup>6</sup> O četničkim sporazumima sa NDH, vidi dok. br. 74, 82, 89, 91 i 96</p>
<p><sup>7</sup>&nbsp; Inž. Hilmija, tada ministar prometa javnih radova u vladi NDH.</p>
<p><sup>8</sup>&nbsp; Na tom području su tada dejstvovali 1. i 2. krajiški NOPO. O njihovim dejstvima, vidi dr D. Lukač, n.d.</p>
<p><sup>9</sup> Četničko rukovodstvo je pred javnošću skrivalo da je priznalo
  suverenitet NDH i da je sklopilo sporazume o saradnji protiv NOP-a,
  iako je o tome pisala ustaška štampa. Srpski nacionalni četnički
  komitet u Mostaru je početkom juna 1942. čak izdao i proglas &#187;Srbima
  Bosne i Hercegovine&#171; u kome je tvrdio da to nije tačno (Arhiv VII, Ča,
  k. 225, reg. br. 13/5).</p>
<p><sup>10</sup> Bilo je dogovoreno da u napadu 3. krajiškog NOPO na
  ustaško-Italijanski garnizon u Mrkonjić-Gradu 27. februara 1942.
  učestvuje i bataljon &#187;Kočić&#171;, kojim je komandovao Uroš Drenović. Napad
  nije uspeo zbog toga što je Drenović dozvolio italijanskim jedinicama
  da sa položaja koje je on trebalo da drži tuku partizanske snage
  (Zbornik NOR-a, tom IV, knj. 3, dok. br. 84, 90 i 93). Posle toga se
  Drenović odvojio sa bata-ljonom i poveo otvorenu borbu protiv NOP-a.
  Kasnije je protiv njegovih snaga borbe vodio Grmečki udarni partizanski
  bataljon (Zbor-nik NOR-a, tom IV, knj. 5, dok. br. 76).</p>
<p><sup>11</sup> Odnosi se na Ozrenski četnički odred.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_99.htm"><b>Prethodni dokument</b></a></TD><TD><a href="4_14_1_101.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
