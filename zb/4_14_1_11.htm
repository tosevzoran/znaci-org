<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_10.htm"><b>Prethodni dokument</b></a></TD><TD><a href="4_14_1_12.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 11</strong></p>
<p align="center"><strong>PISMO DRAŽE MIHAILOVIĆA OD 22. OKTOBRA 1941. VRHOVNOM ŠTABU NOPOJ O ODNOSIMA IZMEĐU ČETNIKA I PARTIZANA<sup>1</sup></strong></p>
<p>GLAVNOM ŠTABU PARTIZANSKIH ODREDA<sup>2</sup></p>
<p>Užice</p>
<p>U vezi moga pisma u kome sam izneo razlog koji me je sprečio da
  dođem na sastanak 16. ov.m.,<sup>3</sup> upućujem danas kapetana g. Mitića<sup>4</sup> mog
  stalnog punomoćnika u Užicu.</p>
<p>Ovoga puta ističem izvanrednu važnost i preku potrebu raščišćavanja
  mnogih nesporazuma, nastalih naročito u poslednje vreme,<sup>5</sup> u kome cilju
  i dolazi kapetan g. Mitić.</p>
<p>O bezbrojnim incindentima i nelojalnostima, o kojima svakodnevno
  dobijam obaveštenja, nije mi moguće zadržati se u ovome pismu ni zbog
  vojničke situacije koja zaslužuje da baci u brigu i jednu i drugu
  stranu.<sup>6</sup></p>
<p>U toku jučerašnjeg i današnjeg dana, primio sam iscrpna obaveštenja od svojih komandanata, čiji odredi operišu u Mačvi.<sup>7</sup> Iz njih sam zaključio o teškom i opasnom položaju kao i o
  opasnosti od preuzimanja Užica i drugih mesta od strane neprijatelja,
  ako se ne budu preduzele hitne zajedničke mere. Ovakav položaj
  imperativno nam nalaže koncentrisanje naše pažnje na front u Mačvi.<sup>8</sup></p>
<p>S obzirom na ovo stanje stvari, a uviđajući važnost ovog fronta,
  smatram da sa obe strane treba učiniti sve da se nastale suprotnosti
  ublaže, i izglade, a dalji sukobi po svaku cenu otklone zašto sam se
  stalno zalagao,<sup>9</sup> pa se je po mojoj naredbi i list &#187;Sloboda ili smrt&#171;<sup>10</sup>
  predano zauzimao u gornjem smislu.</p>
<p>Kapetan g. Mitić upućuje se sa mojim instrukcijama u cilju
  izglađivanja mnogih nesporazuma, te bih želeo da sa te strane naiđe na
  puno razumevanje kako bi se omogućilo izvršenje zajedničkog zadatka. U
  isto vreme kapetan g. Mitić primio je od mene instrukcije za pregovore
  sa Vama u vezi sa vojničkom situacijom, te u tom pogledu očekujem što
  pre pozitivne rezultate.<sup>11</sup></p>
<p>22. oktobra 1941.</p>
<p>S poštovanjem,</p>
<p align="center"> KOMANDANT,</p>
<p align="center"> Đeneralštabni   pukovnik,</p>
<p align="center"><strong>Drag. M. Mihailović</strong></p>
<p align="center">M.P.<sup>l2</sup>;</p>
<p>&nbsp;</p>
<b class=medtxt><p><sup>1</sup> Fotokopija   originala   (pisanog   na   mašini,   ćirilicom) vu VII, Ča, k. 1, reg. br. 4/1).</p>
<p><sup>2</sup> Odnosi se na VS NOPOJ,</p>
<p><sup>3</sup> Pomenuto pismo redakcija nije pronašla. Sastanak koji je trebalo
  da se održi 16. oktobra 1941. nije održan. Zašto je do toga došlo,
  izneto je u pismu Glavnog štaba NOP Srbije od 17. oktobra 1941.
  komandantu Požeškog četničkog odreda (Arhiv VII, Ca, k. 264, reg. br.
  47/3).</p>
<p><sup>4</sup> Prema službenim podacima za četničke oficire od 10. januara 1943,
  Milorad Mitić, kapetan vojske Kraljevine Jugoslavije, bio je &#187;od 27. IX
  do 31. X 1941. &#8212; stalni opunomoćenik pri Vr.[hovnom] štabu partizana u
  Užicu; u isto vreme organizator crnogorskog i užičkog sreza&#171; (Arhiv
  VII, Ca, k. 30, reg. br. 1/2).</p>
<p><sup>5</sup> Do sukoba i nesporazuma je, tokom oktobra 1941, dolazilo zbog toga
  što četnička strana nije poštovala dogovore i sporazume sklopljene sa
  rukovodstvom NOP-a (vidi dok. br. 5, nap. 3). S ciljem da spreče
  oružanu borbu partizanskih jedinica protiv okupatora, oni su, gde god
  im se ukazala prilika, napadali partizanske jedinice, ometali
  mobilizaciju, progonili i ubijali pripadnike i simpatizere NOP-a, a u
  isto vreme se potajno sporazumevali sa nemačkim okupatorom i
  kvislinškom vladom Nedića o zajedničkoj borbi protiv snaga NOP-a (vidi
  dok br. 19, 31, 61, i 74, Prilog II, dok. br. 1&#8212;7, Zbornik NOR-a, tom
  I, knj. 1, dok. br. 70).</p>
<p><sup>6</sup> i <sup>8</sup> Tada su, u zapadnoj Srbiji, nemačka 342. pešadijska i 704.
  posadna divizija izvodile operacije protiv snaga NOP-a. Opširnije o
  tome, vidi: Zbornik NOR-a, tom I, knj. 1. dok. br. 51 i 61; tom II,
  knj. 1, str. 88&#8212;90; tom XII, knj. 1, dok. br. 155, 185, 197 i 234,
  Oslobodilački rat, knj. 1, str. 116&#8212;119.</p>
<p><sup>7</sup> U Mačvi je tada borbu vodio Cerski četnički odred (vidi dok. br. 2, nap. 7).</p>
<p><sup>9</sup> Svi pregovori, razgovori i sporazumi o saradnji između
  partizana i četnika na teritoriji Srbije vođeni su na inicijativu VS
  NOPOJ i pojedinih štabova partizanskih jedinica (vidi dok. br 5, nap.
  3). Posle razgovora između komandanta VŠ NOPOJ druga Tita i D.
  Mihailovića u Stru-ganiku, VŠ NOPOJ je, početkom oktobra 1941,
  predložio da se održi sastanak radi ostvarivanja pune saradnje između
  četnika i partizana, i 20. oktobra D. Mihailoviću je uputio pismeni
  predlog o saradnji u 12 tačaka (Zbornik NOR-a, tom I. knj. 1, dok. br.
  53).</p>
<p><sup>10</sup> Taj četnički list je štampan u G. Milanovcu, urednik je bio Dragiša Vasić.</p>
<p><sup>11</sup> Pregovori su, 27. oktobra 1941, vođeni u s. Brajići (G.
  Milanovac). Delegacija VŠ NOPOJ: Josip Broz Tito, Mitar Bakić i Sreten
  Žujović; četnička delegacija: Draža Mihailović, Dragiša Vasić,
  potpukovnik Drago-slav Pavlović i kapetan Milorad Mitić. Od pomenutih
  12 tačaka predloga o saradnji, četnički predstavnici nisu prihvatili:
  zajedničku oružanu borbu protiv neprijatelja, zajedničko snabdevanje
  partizanskih i četničk:h iedinica, obrazovanje narodnooslobodilačkih
  odbora (NOO) na oslobođenoj teritoriji, kao organa vlasti u pozadini, i
  dobrovolinu mobilizaciju; po ostalim tačkama, sporazum je, uglavnom,
  postignut (Zbornik NOR-a, tom I, knj. l, dok. br 70, dr J. Marjanović,
  Ustanak u Srbiji, str. 313&#8212;320). Četnici se nisu držali sklopljenog
  sporazuma: već sutradan izbo je incident kada je delegacija VŠ NOPOJ,
  po povratku u Užice, naišla na minirani most kod Požege, i samo
  zahvaljujući energičnoj Titovoj intervenciji nije došlo do težih
  posledica; 27/28. oktobra četnici su, na prevaru, uhapsili Milana
  Blagojevića, komandanta 1. šumadijskog NOPO, i kasnije ga mučki ubili, a na terenu je nastavljeno hapšenje,
  maltretiranje i ubijanje pripadnika i simpatizera NOP-a (Zbornik NOR-a,
  tom I, knj. 1, dok br. 69, 70 i 72; dr J. Marjanović, Ustanak u Srbiji,
  str. 333&#8212;339). U vreme pregovora o saradnji između partizana i četnika
  u s. Brajići, opunomoćenici D. Mihailovića su u Beogradu vodili
  preliminarne razgovore sa predstavnicima nemačkih vojnih vlasti o
  zajedničkoj borbi četničkih jedinica D. Mihailovića i nemačkih jedinica
  protiv jedinica NOP-a. Draža Mihailović se, s tim u vezi, sa nemačkim
  predstavnicima sastao 11. novembra 1941. u s. Divci (Valjevo). O
  pripremama, toku i rezultatima tih pregovora vidi: Prilog II, dok. br.
  1&#8212;7, Zbornik NOR-a, tom' XII, knj. 3, dok. br. 156.</p>
<p><sup>12</sup> Okrugli pečat: &#187;Komanda četničkih odreda jugoslovenske vojske &#8212; Gorski štab&#171;.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_10.htm"><b>Prethodni dokument</b></a></TD><TD><a href="4_14_1_12.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
