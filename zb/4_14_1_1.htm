<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br> 
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1.htm"><b>Prethodni dokument</b></a></TD><TD><a href="4_14_1_2.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>PROJEKAT STEVANA MOLJEVIĆA OD 30. JUNA 1941. O GRANICAMA, DRUŠTVENOM UREĐENJU I SPOLJNOJ POLITICI &#187;VELIKE SRBIJE&#171; U OBNOVLJENOJ JUGOSLAVIJI POSLE DRUGOG SVETSKOG RATA<sup>1</sup></strong></p> 
<p align="center">HOMOGENA SRBIJA<sup>2</sup></p>
<p>Iskušenja srpskog naroda u ovome ratu, izazvana gubitkom države i slobode, dovela su ga do nepokolebljivog uverenja:</p>
<br>
<p>1) da snagu države ne čini ni prostranstvo njene teritorije,
  ni broj njenog žiteljstva, pa ni bogatstvo zemlje, koliko nezavisnost
  pogleda, smisao i ljubav za državu, njenu slobodu i nezavisnost,
  unutrašnja sloga i duhovna povezanost naroda u času spoljne opasnosti,
  te spremnost njegova da za državu i njenu slobodu žrtvuje sve što ima
  pa i sebe sama;</p>
<p>2) da on tu istovetnost pogleda na državu, smisao i ljubav za
  državu i njenu nezavisnost može opet postići samo ako bude okupljen u
  homogenoj Srbiji. Primere su mu za to dale Srbija i Crna Gora u prošlim
  ratovima i Grčka u sadanjem ratu.</p>
<p>Stoga se Srbima nameće danas prva i osnovna dužnost:</p>
<p>da stvore i organizuju homogenu Srbiju koja ima da obuhvati celo
  etničko područje na kome Srbi žive, i da joj osiguraju potrebne
  strateške i saobraćajne linije i čvorove, te privredna područja kako bi
  joj bio omogućen i obezbeđen slobodan privredni, politički i kulturni
  život i razvitak za sva vremena.</p>
<p>Te strateške i saobraćajne linije i čvorovi, potrebni za sigurnost,
  život i opstanak Srbije, iako gdegde danas ne bi imali srpsku većinu,
  imaju da posluže Srbiji i srpskom narodu da se ne bi više ponavljala
  teška stradanja koja Srbima nanose njihovi susedi čim se pruži prilika.</p>
<p>Preseljavanje i izmena žiteljstva, naročito Hrvata sa srpskog i Srba
  sa hrvatskog područja, jedini je put da se izvrši razgraničenje i
  stvore bolji odnosi između njih, a time otkloni mogućnost da se ponove
  strašni zločini koji su se dešavali i u prošlom ratu, a naročito u ovom
  sadanjem, na svemu području na kome su Srbi i Hrvati bili izmešani, i
  gde su Hrvati i Muslimani s planom išli za istrebljenje Srba.<sup>3</sup></p>
<p align="center">I GRANICE</p>
<p>Osnovna greška u našem državnom uređenju bila je što 1918. g. nisu
  bile udarene granice Srbije. Ta se greška mora ispraviti, danas ili
  nikad. Te se granice danas moraju udariti, i one moraju da uhvate celo
  etničko područje na kome Srbi žive sa slobodnim izlazima na more za sve
  srpske oblasti koje su na domak mora. </p>
<p>1) Na istoku i jugoistoku (Srbija i Južna Srbija<sup>4</sup>) srpske su
  granice obeležene ishodom ratova za oslobođenje, i njih valja samo
  pojačati Vidinom i Ćustendilom.</p>
<p>2) Na jugu (Crna Gora i Hercegovina) valja da u Jugozapadnu srpsku oblast uđu pored teritorije Zetske banovine:<sup>5</sup></p>
<p>a) sva istočna Hercegovina sa železničkom prugom od Konjica pa
  do Ploča, uključivo sa pojasom koji bi tu prugu za-štićavao, tako da bi
  u nju ušao srez konjički ceo; od mostarskog sreza opštine: Mostar grad,
  Bijelo Polje, Blagaj i Žitomislići; srez stolački ceo; a od metkovićkog
  sreza Ploče<sup>6</sup> i sve područje južno od Ploče; te Dubrovnik kome bi se
  imao dati poseban status.</p>
<p>b) severni deo Albanije, ukoliko Albanija ne bi dobila autonomiju,</p>
<p>3) Na zapadu valja da u Zapadnu srpsku oblast uđu, pored
  Vrbaske banovine, Severna Dalmacija, srpski deo Like, Korduna, Banije i
  deo Slavonije, tako da toj oblasti pripadnu lička želj. pruga od
  Plaškog do Šibenika i severna želj. pruga od Okučana preko Sunje do
  Kostajnice. U tu bi oblast ušao na jednoj strani srez bugojanski osim
  Gor. Vakuf, a od sreza lije vanjskog opštine: Lijevno<sup>7</sup> i Donje Polje, a
  na drugoj strani od sreza šibeničkog opštine: Šibenik i Skradin; od
  kninskog sreza: opština Knin i srpski deo opštine Drniš sa svom
  teritorijom preko koje prelazi želj. pruga Knin &#8212; Šibenik, te
  eventualno srpskim delom opštine Vrlika u sinjskom srezu; srez
  benkovački ceo; srez biogradski ceo; srez Preko ceo; tako da granica
  Zapadne srpske oblasti ide Velebitskim Kanalom i obuhvata Zadar sa svim
  otocima pred njim, od sreza gospićkog opštine: Gospić, Lički Osik i
  Medak; od sreza perušićkog istočni deo, preko koga prelazi želj. pruga;
  od sreza otočačkog opštine: Dabar, Škare i Vrhovine; od sreza
  ogulinskog opštine: Drež-nica, Gomirje, Gor. Dubrava i Plaški; srez
  vojnički osim opštine Barilović; srez Vrginmost ceo; srez glinski osim
  opština Bučice i Stankovac; od sreza petrinjskog opštine: Blinja,
  Gra-dusa, Jabukovac i Sunja; srez kostajnički osim opštine Bobovac; od sreza Novske opštine: Jasenovac i Vanjska Novska, ali ove opštine
  valja porušiti tako da želj. pruga ostane na teritoriji ovih dveju
  opština; srez okučanski ceo; srez pakrački osim opština: Antunovac, Gaj
  i Poljana; od sreza požeškog opština Velić Selo; srez Daruvar, Grubišno
  Polje i Slatina; zatim bosanski srezovi Derventa i Gradačac. Razume se
  da u ovu oblast ulaze i svi drugi srezovi unutar navedenih granica.</p>
<p>Za ovu zapadnu srpsku oblast, koja bi imala 46 srezova sa blizu
  milion i po duša, na kojoj je celo preduzeće Šipada,<sup>8</sup>. i veliki
  gvozdeni rudnik Ljubija, i preko koje prelazi Jadranska pruga Valjevo &#8212;
  Banja Luka &#8212; Šibenik, valjalo bi obezbediti Zadar s okolinom i otoke
  koji su pred njim radi zaštite njenog izlaska na more.</p>
<p>4) Severnoj srpskoj oblasti valja dati, uz teritoriju Dunavske
  banovine, oduzete joj srpske srezove Vukovar, Šid i Ilok, i od
  vinkovačkog sreza opštine: Vinkovci, Laže, Mirkovci i Novi Jankovci;
  srez i grad Osijek ceo;</p>
<p>Ovoj oblasti valja obezbediti Baranju s Pečujom i istočni Banat s Temišvarom i Rešicama.</p>
<p>5) Središnoj srpskoj oblasti &#8212; Drinskoj banovini &#8212; imaju se
  povratiti oduzeti joj bosanski srezovi: Brčko, Travnik i Fojnica.</p>
<p>Dalmacija, koja bi obuhvatala Jadransku obalu od Ploča pa do ispod Šibenika, te
  od bos. herc. srezova: Prozor, Ljubuški, Duvno; zapadne delove
  mostarskog i livanjskog sreza, te delove kninskog i šibeničkog sreza na
  severu, ima da uđe u sastav Srbije i da dobije zaseban autonoman
  položaj. Rimokatolička crkva u Dalmaciji biće priznata i od države
  pomagana, ali rad crkve i rimokatoličkog sveštenstva u narodu mora biti
  na korist države i pod njenom kontrolom.</p>
<p align="center">II  ODNOS  PREMA   OSTALIM  JUGOSLOVENSKIM  I  BALKANSKIM</p>
<p align="center">DRŽAVAMA</p>
<p>Srbija ima da, verna svojoj prošlosti i svojoj misiji na Balkanu,
  bude i u budućnosti nosilac jugoslovenske misli, te prvi pobornik
  balkanske solidarnosti i Gledstonova principa &#187;Balkan balkanskim
  narodima&#171;. Vreme traži okupljanje manjih država u veće jedinice, saveze
  i blokove, a od Srba će to tražiti i njihovi prijatelji. Srbi će se tim
  traženjima rado odazvati, jer je to u duhu njihove istoriske misli na Balkanu. Srbi su
  tim putem pošli već onda kad su stvarali Jugoslaviju, i oni s toga puta
  neće natrag. Samo, kako je prvi korak na tome putu bio pogrešno učinjen
  u tome što su oni sve dali i u Jugoslaviju odmah utopili i Srbiju i
  Crnu Goru i srpstvo, dok su ostali &#8212; Hrvati i Slovenci i muslimani &#8212;
  pošli protivnim putem &#8212; da od Jugoslavije sve uzmu, a ništa da ne daju,
  to se sad ta greška mora ispraviti, a ispraviće se samo ako Srbi odmah
  pri vaskrsu Jugoslavije, već u prvom času, i bez ičijeg pitanja, stvore
  homogenu Srbiju u granicama kako su napred označene, pa tek onda sa te
  osnovice, kao svršenog čina, pristupe uređenju svih ostalih pitanja i
  sa Hrvatima i Slovencima.</p>
<p>Jugoslavija bi, prema tome, imala biti urađena na federativnoj
  osnovi sa tri federalne jedinice: srpskom, hrvatskom i slovenačkom
  (Srbija, Hrvatska i Slovenija). I tek kad se to stanje sredi, kad se
  svi srpski krajevi povežu u jednu homogenu Srbiju i kad se sažive, onda
  bi se moglo pomišljati na uže zbli-ženje s Bugarima. Dotle bi se moglo
  s njima sarađivati na kulturnom i ekonomskom približavanju (prvo putem
  štampe, knjige, crkve, i društvenog upoznavanja, a drugo carinskom
  unijom).</p>
<p>Srbi, koji su se pre blizu pet vekova jedini na Balkanu ozbiljno oprli najezdi Osmanlija sa istoka na zapad,</p>
<p>Srbi, koji su u borbi sa turskom imperij om istrajali i prvi digli ustanak protiv Turaka,</p>
<p>Srbi, koji su se prvi na Balkanu oprli najezdi Germana sa zapada
  prema istoku, dobili su time pravo na vodstvo na Balkanu, i oni se toga
  vodstva neće i ne mogu odreći ni zbog sebe ni zbog Balkana i njegove
  sudbine. Oni svoju istorisku misiju moraju ispuniti, a moćiće to
  učiniti samo ako budu okupljeni u homogenoj Srbiji i okviru Jugoslavije
  koju će zadahnuti svojim duhom i dati joj svoj pečat. Srbi moraju imati
  hegemoniju na Balkanu, a da imaju hegemoniju na Balkanu, moraju
  prethodno imati hegemoniju u Jugoslaviji. Samo ta hegemonija mora da
  bude u veličini duha, u širini pogleda i daljini vidika, u smelosti
  političke misli, u odlučnosti političke akcije, za što su Srbi do danas
  dali dovoljno primera i dokaza u svim odlučnim časovima svoje
  prošlosti. I kao što je sadašnjost samo krajnja tačka prošlosti, i
  budućnost valja da im bude produžena linija prošlosti.</p>
<p align="center">III DRUŠTVENO UREĐENJE</p>
<p>Društveno uređenje u Jugoslaviji, zasnovano na neograničenom liberalizmu, bilo je u nesređenim poratnim vremenima zloupotrebljavano i iskorišćavano na štetu slabijih od strane jačih
  i od strane pojedinaca na štetu zajednice. To je remetilo potrebnu
  ravnotežu u privrednom životu, a vodilo rasulu nacionalnog i društvenog
  morala i javnog života, u Srbiji<sup>9</sup> rad ima da bude osnov, cilj i smisao života svakog čoveka te da bude
  pravedno nagrađen prema kvalitetu i kvantitetu; kapital ima da bude
  sredstvo kojim će srpski narod da ostvaruje svoju istorisku misiju na
  polju narodne odbrane, narodne privrede i narodne kulture, te obezbedi
  svoj narodni opstanak, ali nosilac kapitala i kapitalizma ima da bude u
  prvom redu država.</p>
<p>I privatni kapital je narodna svojina, i ima da bude pod zaštitom,
  ali i pod nadzorom države, te da i on posluži dobru naroda i zajednice.</p>
<p>Država ima da stvori svakom svom državljaninu mogućnost rada i
  zarade, te da svakog osigura za slučaj bolesti, starosti i iznemoglosti.</p>
<p>Sloboda ličnosti, lične inicijative i lične imovine ima biti svakom
  državljaninu obezbeđena zakonom; samo ta sloboda ne sme biti
  zloupotrebljavana i iskorišćavana ni na štetu drugog čoveka ni na štetu
  zajednice.</p>
<p>Sloboda misli, sloboda vere i sloboda štampe ima također biti obezbeđena, ali ne sme biti zloupotrebljavana.</p>
<p>Crkva, kao organizacija, može biti u Srbiji priznata i pomagana samo
  ako je prema inostranstvu potpuno nezavisna i ako u Srbiji ima svog
  vrhovnog poglavara.</p>
<p>Na verskoj osnovi ne mogu se stvarati političke partije.</p>
<p>Štampa ima da služi narodu i državi, te podizanju javnog morala.</p>
<p align="center">NARODNI PREPOROD</p>
<p>Da se postigne preuređenje države i njenog društvenog stanja,
  srpskom narodu je potreban opšti narodni preporod u svima njegovim
  redovima i na svim poljima narodnog života. Za taj preporod potrebno je
  pribrati i okupiti sve narodne snage, ne deleći srpski narod po
  klasama, jer se on deli samo po zanimanjima, koja valja sva da budu
  časna i po zajednicu korisna, te da sva rade u jednom istom smeru u
  punoj harmoniji, da se u svom radu dopunjuju i ispomažu. U prve redove
  valja da uđu intelektualci &#8212; prosvećeni sinovi srpskog naroda i njegova omladina, te da daju primere svoga pregalaštva,
  sa-mopregora, reda, rada i discipline, i da izgaraju na svojim
  dužnostima.</p>
<p>Nikšić, 30. juna 1941 god.<sup>10</sup></p>
<p>NAS PUT<sup>11</sup></p>
<p>Vodi nas stopama kosovskih vitezova. Pošli smo da stvorimo Srbiju,</p>
<p>u kojoj će biti ujedinjeni svi Srbi i sve zemlje u kojima Srbi žive;</p>
<p>u kojoj će vladati zakon, red i društvena pravda;</p>
<p>da seljak bude domaćin, da ima dovoljno zemlje i živi boljim životom,</p>
<p>da radnik bude pravedno nagrađen za svoj rad i obezbeđen u starosti, bolesti i iznemoglosti;</p>
<p>da činovnik pretstavnik države u svome delokrugu bude materijalno
  obezbeđen i zaštićen, ali i odgovoran; u kojoj će kapital biti zakonom
  zaštićen, ali i kontrolisan, a glavni nosilac kapitala biti država;</p>
<p>u kojoj će biti priznate zasluge svima borcima za narodno
  oslobođenje kako u prošlim ratovima tako i u ovome, a njihovim
  porodicama omogućen život;</p>
<p>u kojoj će izdajnici i oni koji su svoje položaje u javnom životu zloupotrebili biti pravedno kažnjeni;</p>
<p>u kojoj će javnim životom da upravljaju oni koji su za to dostojni.</p>
<p>Eto, takvu Srbiju, kakvu su sanjala sva naša pokolenja, a za kakvu se bori srpski narod od Karađorđa pa do dana današnjega, u kojoj će se moći živeti dostojno čoveka, a za koju je vredno
  umreti, takvu Srbiju koja će s ponosom da vodi Jugoslaviju, pa i ceo
  Balkan, želimo da stvorimo ili da izginemo, kao što izginuše kosovski
  vitezovi.</p>
<p>To je put koji nam je pokazao naš mladi Kralj.<sup>12</sup> To je put kojim nas vodi naš Draža Vojvoda.13</p>
<p>Dodatak biblioteci Ravna Gora14</p>
<p>&nbsp;</p>
<p><sup>1</sup> Original (pisan na mašini, ćirilicom, umnožen na
  šapirografu) u Arhivu Vojnoistorijskog instituta, fond Četnička arhiva
  (dalje: Arhiv VII, Ča), k. 144, reg. br. 4/1 (CG-P-5b). Između zagrada
  je naznačeno kako je dokumenat ranije bio evidentiran; za svaki
  dokumenat &#8212; koji ima takvu, raniju, registraciju &#8212; davaće se i taj
  podatak.</p>
<p><sup>2</sup> Dokumenat se nalazi u omotu na kome piše: Dr St.[evan] M.folje-vić]   &#187;HOMOGENA  SRBIJA&#171;.</p>
<p> Dr Stevan Moljević (1883, Rudo), advokat u Banjaluci, član
  Samostalne demokratske stranke Svetozara Pribićevića, osnivač
  Francuskog i Engleskog kluba i predsednik Srpskog kulturnog kluba u tom
  mestu. Desetog aprila 1941. pobegao u Crnu Goru. Član je četničkog
  Centralnog nacionalnog komiteta (dalje: CNK) od avgusta 1941. do kraja
  januara 1944 (Arhiv VII, Ca, k. 3, reg. br. 27/1). Od tada do juna
  1944. jedan je od potpredisednika CNK, od juna 1944. do početka maja
  1945. sekretar (predsednik) Izvršnog odbora CNK. Po dolasku u Štab
  četničke Vrhovne komande Jugoslovenske vojske u otadžbini (dalje: VK
  JVUO) početkom maja 1942, uključen u tzv. civilni (politički) deo VK
  JVUO, u kome su se već nalazili Dragiša Vasić (potpredsednik Srpskog
  kulturnog kluba u Beogradu) i dr Mladen Žujović (član Republikanske
  stranke). Po povratku VK JVUO iz Crne Gore u Srbiju (početkom leta
  1943) preuzima ulogu političkog rukovodioca četničkog pokreta Draže
  Mihailovića (dalje: četnički pokret DM) i savetnika Draže Mihailovića
  po političkim pitanjima (do tada je to bio Dragiša Vasić). Sa Dražom
  Mihailovićem orga-nizuje (krajem januara 1944) četnički kongres u s. Ba
  (Valjevo). Autor je više političkih dokumenata četničkog pokreta DM
  (&#187;Deklaracija od 1. i 12. 1943&#171;, &#187;Poruka Hrvatima&#171;, Poruka
  Muslimanima&#171;, &#187;Pred nama je jedan put&#171; i dr.). U VK JVUO ostao sve do
  razbijanja četničkih jedinica od strane NOVJ (kraj aprila 1945).
  Vlastima DFJ predao se 3. septembra 1945. Osuđen je na 20 godina robije
  i posle (pomilovan (Arhiv VII, Ča, k. 260, reg. br. 26-2/1 i 34-2/1).</p>
<p><sup>3</sup> Genocid koji su vršile ustaške jedinice NDH u toku II svetskog
  rata, čiji je cilj bio potpuno fizičko uništenje srpskog stanovništva
  na teritoriji NDH, četnički pokret DM pripisuje Hrvatima i Muslimanima
  u celini. Otuda i identifikacija Hrvata i Muslimana sa ustaškim
  jedinicama u svim dokumentima četničkog pokreta kada je reč o ustaškim
  zločinima.</p>
<p><sup>4</sup> Reč je o sadašnjoj teritoriji SR Makedonije. Negiranje
  postojanja makedonske nacionalnosti nastavak je politike vladajućih
  krugova Kraljevine Jugoslavije koji su Makedoniju smatrali delom Srbije
  i nazivali je Južnom Srbijom.</p>
<p><sup>5</sup> Pre sporazuma Cvetković&#8212;Maček, Kraljevina Jugoslavija je
  administrativno bila podeljena na devet banovina: Dravsku, Savsku,
  vrbasku, Primorsku, Zetsku, Drinsku, Dunavsku, Moravsku i Vardarsku.
  Zetska banovina je, uglavnom, obuhvatala današnju teritoriju SR Crne
  Gore.</p>
<p><sup>6</sup> Sada: Kardeljevo.</p>
<p><sup>7</sup> Treba: Livno (prema karM 1:100.000).</p>
<p><sup>8</sup> Akcionarsko društvo inostranog kapitala koje je eksploatisalo šumsko bogatstvo Bosne.</p>
<p><sup>9</sup> Naredna četiri stava su citirana u proglasu četničkog pokreta DM
  (avgust 1943), pod naslovom &#187;Radnicima i službenicima  širom
  otadžbine&#171; (Arhiv VII, Ča, k. 2, reg. br. 22/3).</p>
<p><sup>10</sup> Time je završen tekst &#187;Homogena Srbija&#171;. Kao prilog
  dokumentu date je karta zamišljene posleratne Jugoslavije (vidi
  faksimil). Pored ove karte, postoje i druge na kojima su prikazane
  granice Jugoslavije posle II svetskog rata. Na njima je &#187;Buduća
  Jugoslavija&#171; prikazana tako da je ona povezana sa Čehoslovačkom
  koridorom koji razdvaja Mađarsku i Austriju, i da jedan deo Istre
  pripada &#187;Velikoj Srbiji&#171; (Arhiv VII, Ca, k. 7, reg. br. 36/2 i 38/2). Štampa NDH je 24. januara 1943. pisala o osnovama &#187;Velike Srbije&#171;. O
  tome je komandant četničkog Istaknutog dela Vrhovne komande (dalje:
  IDVK) telegramom obavestio Dražu Mihailovića istakavši da je
  istovremeno data i karta &#187;koja se poklapa skoro sa onom gospodina
  Moljevića uz članak o homogenoj Srbiji&#171; (Arhiv VII, Ča, k. 289, reg.
  br. 7/1).</p>
<p><sup>11</sup> Tekst do kraja je dat uz pomenutu kartu </p>
<p><sup>12</sup> Odnosi se na Petra II Karađorđevića (1923, Beograd &#8212; 1970,
  Den-ver, SAD) koga su pučisti 27. marta 1941. doveli na presto. U toku
  aprilskog rata, sa dvorom i porodicom emigrirao je u London i do
  završetka II svetskog rata uživao gostoprimstvo britanskog dvora i
  vlade. Od svih saveznika bio je priznat kao zvanični suveren Kraljevine
  Jugoslavije. U tom svojstvu prihvatio je četnički pokret DM kao oslonac
  za povratak u zemlju i uspostavljanje monarhije. Na Drugom zasedanju
  AVNOJ-a oduzeto mu je pravo povratka u zemlju zbog ugušivanja NOP-a.
  Umro je kao &#187;građanin bez zanimanja&#171; 1970. u Denveru, SAD.</p>
<p><sup>13</sup> Dragoljub (Mihaila) Mihailović Draža (27. III. 1893,
  Ivanjica &#8212; jul 1946, Beograd), generalštabni pukovnik vojske Kraljevine
  Jugoslavije. Učestvovao u balkanskim ratovima i u I svetskom ratu. Do
  II svetskog rata bio na službi u trupi, Kraljevoj gardi, vojni
  izaslanik u Sofiji i Pragu (1935&#8212;1937) i pred sam rat pomoćnik
  načelnika Deneralštaba Primorske armijske oblasti. U aprilskom ratu bio
  načelnik Operativnog odeljemja Štaba 2. armije. U momentu kapitulacije
  (17. aprila 1941) našao se u okolini Doboja odakle se, sa oko 30 ljudi
  (oficira, podoficira, žandarma i nešto vojnika), prebacio (11. maja) na
  Ravnu goru (severozapadne padine pl. Suvobora). Tu je formirao štab pod
  nazivom Komanda četničkih odreda jugoslovenske vojske sa ciljem da
  or-ganizuje vojne snage koje će, u momentu savezničke invazije na
  Balkan stupiti u dejstvo radi uspostavljanja monarhije. Sa izbegličkom
  kraljevskom vladom povezao se krajem septembra 1941, i ona ga prihvata
  kao svog legitimnog predstavnika u zemlji. U izbegličkoj vladi dr
  Slobodana Jovanovića imenovan je (11. januara 1942) za ministra vojske,
  mornarice i vazduhoplovstva i na tom položaju ostao do 28. avgusta
  1944. Ukazima kralja Petra II unapređen je u čin brigadnog (7. decembra
  1941), divizijskog (19. januara 1942) i armijskog generala (17. juna
  1942). Desetog juna 1942. njegov štab je pretvoren u Komandu JVUO a on
  imenovan za načelnika štaba. Proklamovani ustanak u tzv. &#187;datom
  momentu&#171; nikada nije ostvario. Sve vreme II svetskog rata, u saradnji
  sa okupatorima i kvislinzima, vodio je borbu samo protiv NOP-a koji je
  organi-zovala KPJ. Posle rata se kao odmetnik skrivao u istočnoj Bosni.
  Početkom marta 1946. pao je u ruke organa bezbednosti FNRJ. Kao
  izdajnika i ratnog zločinca, Vrhovno veće Vrhovnog suda FNRJ osudilo ga
  je na smrt streljanjem; streljan je jula 1946.</p>
<p><sup>14</sup> Dopisano na poleđini lista na kome je data karta &#187;Velike Srbije&#171;.</p>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1.htm"><b>Prethodni dokument</b></a></TD><TD><a href="4_14_1_2.htm"><b>Sledeci dokument</b></a></TD></TR></TABLE></CENTER>
</body>