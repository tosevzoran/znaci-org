<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_92.htm"><b>Prethodni dokument</b></a></TD><TD><a href="4_14_1_94.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 93</strong></p>
<p align="center"><strong>IZVEŠTAJ MAJORA PETRA BAĆOVIĆA S KRAJA MAJA 1942. DRAŽI MIHAILOVIĆU
  O BORBAMA ČETNIČKIH, ITALIJANSKIH I NEDIĆEVIH JEDINICA PROTIV
  PARTIZANSKIH SNAGA U CRNOJ GORI I SANDŽAKU MAJA 1942.GODINE<sup>1</sup></strong></p>
<p align="center">MINISTRU JUGOSLOVENSKE VOJSKE U OTADŽBINI GOSPODINU GENERALU DRAŽI MIHAILOVIĆU</p>
<p>Čast mi je, Gospodine ministre, podneti sledeći izveštaj: Odred koji
  stoji pod mojom komandom,<sup>2</sup> čim je stigao u Prijepolje, stavljen je
  odmah u pokret radi ovlađivanja položajima Kamena Gora, Kovren, Pavino
  Polje i hvatanja veza sa odredom majora Glišića.<sup>3</sup> U sastavu tog odreda
  u ovim operacijama nalaze se manji odredi kapetana Ignjatovića,<sup>4</sup> u
  jačini 80 ljudi, i kapetana Bojovića<sup>5</sup> u jačini 40 ljudi. Operacije teku
  vrlo povoljno i partizanski odredi su u punom povlačenju i bekstvu.6 Ja
  se nadam da će odredi koji stoje pod mojom komandom i komandom majora
  Glišića za dva-tri dana ovladati celim sektorom s desne strane reke
  Tare, između Plevalja i Bijelog Polja.</p>
<p>Četnički odredi kapetana Pavla Đurišića već petnaest dana imali su
  teške i krvave borbe sa partizanima na položajima oko Mojkovca i oko
  Kolašina. Ta borba je potpuno uspešno završena i kapetan Đurišić nalazi
  se sad u gonjenju razbijenih partizana u pravcu Šavnika i Žabljaka. Po
  poslednjim obaveštenjima on je Šavnik već i zauzeo.<sup>7</sup> U najkritičnijoj
  fazi borbe kapetana Đurišića sa partizanskim trupama oko naznačenih
  položaja stigli su srbijanski četnički odredi koji su u mnogome spasli
  situaciju i podigli moral. Uopšte dolazak četničkih odreda sa desne na
  levu obalu Lima<sup>8</sup> kod ovamošnjeg našeg sveta smatra se vrlo krupnim
  događajem i rušenjem svih pregrada između dve srpske pokrajine.</p>
<p>Po obaveštenjima koje sam dobio od pouzdanih ljudi, stvari sa formiranjem četničkih odreda na ovoj strani stoje ovako:</p>
<p>Kapetan Pavle Đurišić raspolaže sad sa 2000 stalnih četnika i dva
  puta toliko rezervnih trupa. Njegovi stalni četnici dobro su naoružani
  i dobro snabdeveni. Pored velikog broja automatskog oružja imaju veći
  broj bacača i četiri brdska topa. Naoružanje je Đurišić dobio od
  italijanskih vojnih vlasti. Pored naoružanja njegovi stalni četnički
  odredi dobijaju od talijanskih vlasti hranu u naturi i stalnu novčanu
  nagradu. O uslovima pod kojim je kapetan Đurišić dobio sve ovo od
  italijanskih vojnih vlasti, ne mogu ništa pozitivno reći. Smatram da bi
  trebalo, Gospodine Ministru, i radi njega i radi uređenja svih drugih
  pitanja na teritoriji Crne Gore i Sandžaka, da što pre uputite ovamo
  majora Ostojića da se ispita situacija i dođe u dodir s ljudima.
  Smatram za dužnost da napomenem, da je major Glišić i Ignjatović
  tražili od kapetana Đurišića da ovaj dadne pismenu izjavu o stavljanju
  svojih odreda pod komandu generala Nedića, a da je Đurišić odbio da to
  učini.</p>
<p>Inače koliko sam mogao za ovo vreme da se obavestim, prilike i uslovi za našu akciju više su nego povoljni.</p>
<p align="center">Major <strong>Baćović</strong></p>
<b class=medtxt><p><sup>1</sup>&nbsp; Original (pisan olovkom, ćirilicom) u Arhivu VII, Ča, k. 18,
  reg. br. 18/8 (VK-X-16). Dokumenat je bez datuma, ali se iz njegovog
  sadržaja vidi da je pisan krajem maja 1942.</p>
<p><sup>2</sup>&nbsp; O formiranju tog odreda, vidi dok. br. 80. </p>
<p><sup>3</sup>  Miloš.</p>
<p><sup>4</sup> Vučko.</p>
<p><sup>5</sup>  Nikola.</p>
<p><sup>6</sup> Odnosi se na jedinice pod komandom Glavnog štaba NOPO i DVJ za
  Sandžak, koje su od 16. maja do kraja meseca vodile borbe i pod
  pritiskom nadmoćnijeg neprijatelja (četničke, italijanske i Nedićeve
  jedinice) bile prisiljene na povlačenje. Opširnije o tome, vidi Zbornik
  NOR-a, tom I, knj. 16, dok. br. 25&#8212;28; tom II, knj. 4, dok. br. 32 i 69.</p>
<p><sup>7</sup>&nbsp; Šavnik su 27. maja 1942 zauzele četničke i italijanske
  jedinice; istog dana su četničke jedinice zauzele Žabljak (Zbornik
  NOR-a, tom III, knj. 3, dok. br. 157, knj. 4, dok. br 119).</p>
<p><sup>8</sup>&nbsp; Vidi dok. br. 83, nap. 11</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_92.htm"><b>Prethodni dokument</b></a></TD><TD><a href="4_14_1_94.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
