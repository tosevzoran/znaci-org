<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br>
PRILOG IV -   
DOKUMENTI NEMA&#268;KOG RAJHA 1943. I 1944.  


<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_266.htm"><b>Prethodni dokument</b></a></TD>
<TD><a href="4_14_3_268.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ ABVER-GRUPE OD 23. JANUARA 1944. O 
SKLOPLJENOM SPORAZUMU IZMEĐU VOJNOUPRAVNOG KOMANDANTA JUGOISTOKA I INSPEKTORA 
ČETNIČKIH JEDINICA U SRBIJI1</strong></p>
<p align="center">Strogo poverljivo</p>
<p>Prepis</p>
<p>Komandant Jugoistoka&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
Komandno mesto 23. 1. 44.</p>
<p>(Komanda Grupe armija »F«&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>Abver — grupa AO Br. 692/44 str. pov.</p>
<p>U nastavku dostavlja se prepis ugovora između vojno-upravnog komandanta 
Jugoistoka i inspektora četničkih odreda Draže Mihailovića, pukovnika Simića,2 
koji je sačinjen 17. 1.</p>
<p align="center">Prepis</p>
<p align="center">UGOVOR</p>
<p>Između vojnoupravnog komandanta Jugoistoka, kao najvišeg organa okupacionih 
snaga u Srbiji i predstavnika Nemačkog Rajha u odnosu na srpsku vladu, s jedne 
strane, i inspektora četničkih odreda Draže Mihailovića, pukovnika Jevrema 
Simića, s druge strane zaključuje se sledeći sporazum o oružanom primirju:</p>
<p>1.&nbsp;&nbsp;&nbsp; Svrha sporazuma je zajedničko vođenje borbe protiv 
komunističkih partizana, u kom cilju će se sve jedinice četnika DM potčinjene 
pukovniku Jevremu Simiću uklopiti u borbu nemačkih i bugarskih oružanih 
snaga, kao i srpskih vladinih jedinica, protiv komunista.</p>
<p>Pri tome je predviđena izgradnja zajedničke obaveštajne službe kao i međusobno 
pružanje podrške.</p>
<p>2.&nbsp;&nbsp;&nbsp; Ugovorno područje obuhvata sledeće srezove:</p>
<p>Umka, Vračar, Grocka, Podunavlje, Jasenka, Kosmaj, Mladenovac, Oplenac, Orašac, 
kačerski, Kragujevac, gružanski, lepenički, Veliki Orašac, kolubarski II i 
proteže se, sem toga, prema zapadu do 5 km zapadno od železničke pruge 
Obrenovac — G. Milanovac.</p>
<p>3.&nbsp;&nbsp;&nbsp; Na ugovornom području neće se za vreme trajanja 
sporazuma vršiti hapšenje i dejstva protiv pripadnika pokreta DM ukoliko ne bi 
bile takve mere nužne zbog krivičnih dela pojedinih pripadnika.</p>
<p>4.&nbsp;&nbsp;&nbsp; Pukovnik Simić potvrđuje da se na ugovornom području 
unutar jedinica koje su njemu potčinjene ne nalaze pripadnici sila koje su u 
ratu sa Nemačkom, niti kao oficiri za vezu niti u bilo kojem drugom svojstvu.</p>
<p>Pukovnik Simić prihvata obavezu da će na ugovornom području onemogućiti 
sve obaveštajne kanale koji bi mogli neprijateljima velikonemačke ili bugarske 
oružane sile da prikupljaju obaveštenja o nemačkim vojnim pokretima.</p>
<p>5.&nbsp;&nbsp;&nbsp; Za vreme trajanja ugovora suzdržaće se četnici DM 
svake neprijateljske delatnosti prema nemačkim, bugarskim i srpskim jedinicama 
i ustanovama policije, kao i protiv vojnih i civilnih upravnih organa. 
Regrutacija za jedinice srpske vlade neće se sprečavati, čak ni propagandom. 
Jednako će se prekinuti vršenje represalija i pretnji prema porodicama onih 
Srba koji su u službi srpske vlade ili okupacionog aparata kao vojnici, činovnici, 
nameštenici, radnici ili u bilo kojem drugom svojstvu.</p>
<p>6.&nbsp;&nbsp;&nbsp; Ukoliko se na ugovornom području pojave jedinice DM sa 
kojima nije sklopljen ugovor o oružanom primirju, pukovnik Simić će te 
jedinice ili potčiniti sebi ili će se postarati da one napuste taj reon. Za držanje 
pripadnika takvih jedinica, koje bi bilo protivno duhu ugovora, pukovnik Simić 
odgovara okupacionim vlastima. Niže starešine pukovnika Sirnića koje ovaj 
sporazum ne priznaju, treba da budu odstranjene sa ugovornog područja.</p>
<p>7.&nbsp;&nbsp;&nbsp; Četnici DM obavezuju se da će se u ugovornom području 
isključivo angažovati u borbi protiv komunističkih partizana i time 
podupirati borbu snaga za održavanje pokreta u Srbiji.</p>
<p>8.&nbsp;&nbsp;&nbsp; Ukoliko četnici DM raspolažu sa podacima da pripadnici 
nemačkih, bugarskih ili srpskih jedinica ili ustanova ili pojedine osobe vrše 
komunističku delatnost ili se nalaze u vezi sa komunistima, u tom slučaju neće 
sami intervenisati i vršiti pravdu, već će dokazni materijal, a ako je 
opasnost neposredna, također i lica, izručiti nemačkim službenim ustanovama.</p>
<p>9.&nbsp;&nbsp;&nbsp; O pojavi, poreklu i pravcu marševa komunističkih 
jedinica, njihovoj snazi i naoružanju na ugovornom području četnici DM će 
najhitnije obavestiti najbližu ustanovu javnog poretka.</p>
<p>Četnici DM će, ukoliko su njihove snage dovoljne, smesta prihvatiti borbu 
sa takvim jedinicama. Po potrebi, u tom cilju će ih se snabdeti municijom i 
sanitetskim materijalom.</p>
<p>Ukoliko snage četnika DM nisu dovoljne, pružiće im snage za održavanje 
poretka pomoć jedinicama, a po potrebi i teškim naoružanjem. Ranjeni četnici 
DM zbrinjavaće se u nemačkim vojnim bolnicama.</p>
<p>10.&nbsp;&nbsp;&nbsp; Za borbu protiv komunista, četnici DM stavljaju na 
raspolaganje snagama za održavanje poretka svoje podatke i svoju obaveštajnu 
službu.</p>
<p>U cilju obostrane izmene formacija, pri štabu pukovnika Sirnica formiraće 
se organ za vezu. Pored toga će na ugovornom području službeni organi 
okupacionih vlasti i vlade biti zaduženi da u duhu sporazuma sarađuju sa četnicima 
DM i da prenose informacije.</p>
<p>11.&nbsp;&nbsp;&nbsp; Po međusobnom dogovoru četnici DM preduzimaju i dele 
odgovornost za obezbeđenje saobraćajnih uređaja i sredstava protiv napada, 
pljačke i sabotaže takođe i sa strane Angloamerikanaca i njihovih dejstava sa 
zemlje.</p>
<p>Četnici DM preduzimaju u okviru ugovornog područja posebnu odgovornost da 
će u uslovima pokretnog vođenja rata obezbeđivati sledeće saobraćajnice:</p>
<p>a)&nbsp; &nbsp;cestu Beograd — Ripanj — Topola — Kragujevac — 
Kraljevo,</p>
<p>b)&nbsp; &nbsp;železničku prugu Obrenovac — Lajkovac — G. Mila-novac, 
uključujući odvojak Lazarevac — Aranđelovac — Mladenovac,</p>
<p>c)&nbsp; &nbsp;železničku prugu Beograd — Mala Krsna — Velika Plana, sa 
odvojkom za Požarevac,</p>
<p>d)&nbsp; &nbsp;železničku prugu Beograd — Mladenovac — Lapovo.</p>
<p>Zadržavanje i pretresanje vozova svih vrsta, takođe i na stanicama, smatraće 
se neovlaštenom intervencijom na želez-ničkom saobraćaju i zbog toga je 
zabranjeno.</p>
<p>12.&nbsp;&nbsp;&nbsp; Zaključivanje ovog sporazuma treba držati u tajnosti. 
On stupa na snagu odmah po obostranom potpisivanju (17. I) i važi do 31. marta 
1944. godine.</p>
<p>Po ovlaštenju vojnoupravnog komandanta Jugoistoka</p>
<p>potpisao vojvoda fon Vrede konjički kapetan</p>
<p>Uprava za inostranstvo Str. pov. br. 329/44</p>
<p>STROGO POVERLJIVO O. U. 7. 2. 1944</p>
<p>Prepisano : Inostranstvo I A</p>
<p>II A</p>
<p>I B Abver&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
I</p>
<p>III</p>
<p>WFSt3</p>
<p>Fr H West4</p>
<p>W Pa imaju</p>
<p>s molbom na znanje</p>
<p>I. A.5</p>
<p>. . . 6</p>
<p>&nbsp;</p>
<p>1&nbsp; Snimak originala (pisanog na mašini) u Arhivu VII, NAV-T-77, r. 833. 
s. 5632508-510.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>2&nbsp; Jevrem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>3 Wermachtfurungsstab (Vermahtfirungsštab — Operativni štab Vermahta), na 
čijem čelu se nalazio general-oberst Alfred Jodl.</p>
<p>4&nbsp; Fremde Heerc West (Fremde Herc Vest — Strane armije — Zapad).</p>
<p>5&nbsp; Im Autrag (po ovlašćenju).&nbsp;</p>
<p>6 Potpis nečitak.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_266.htm"><b>Prethodni dokument</b></a></TD>
<TD><a href="4_14_3_268.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
