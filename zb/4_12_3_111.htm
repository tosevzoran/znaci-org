<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 3</b><br> 

<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_110.htm"><b>Prethodni dokument</b></a></TD>
<TD><a href="4_12_3_112.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>HITLEROVA DIREKTIVA BROJ 48 OD 26. JULA 1943. ZA 
ORGANIZACIJU KOMANDOVANJA I ODBRANU JUGOISTOKA[1]</strong></p>
<p align="center"><strong>Strogo poverljivo</strong></p>
<p>FIRER</p>
<p>OKW/WFSt</p>
<p>Op. Br. 661637/43. — str. pov. Načelnik</p>
<p>Za načelnika Samo preko oficira</p>
<p>F. H. Qu., 26. juli 1943.</p>
<p>17. primeraka</p>
<p>4. primerak</p>
<p align="center">DIREKTIVA 48 ZA KOMANDOVANJE I ODBRANU JUGOISTOKA</p>
<p>I. <em>Neprijateljska akcija u istočnom delu Sredozemnog mora </em>u vezi sa 
napadom na Siciliju[2] daje povoda da se može očekivati skori početak akcije 
iskrcavanja i napada na zaprečni front na Jegejskom moru, a na liniji Peloponez 
— Rodos i protivu grčke zapadne obale kao i na jonska ostrva koja se nalaze 
pred njom.</p>
<p>U slučaju prenosa neprijateljskih operacija na južnoita-lijansko kopno, 
mora se računati i sa napadom na jadransku obalu severno od Otrantskog kanala.</p>
<p>Neprijateljsko komandovanje, osim toga, svoje planove oslanja i na banditske 
pokrete u unutrašnjosti Jugoistoka, kojima ono u sve većoj meri upravlja.</p>
<p>Neutralno držanje Turske je zasada izvan svake sumnje, ali i dalje iziskuje 
potrebnu pažnju.</p>
<p>II.Na osnovu ovakve situacije, a u dogovoru sa savezničkom Italijom, 
komandovanje na Jugoistoku je uređeno prema sledećim smernicama:[3]</p>
<p>A. <em>Vojska:</em></p>
<p>1.) K-nt Jugoistoka na dan 27. 7. 43. u 00,00 časova preuzima komandu nad 
italijanskom 11. armijom.</p>
<p>2.) Pod taktičkom komandom italijanske 11. armije biće sve nemačke 
jedinice koje se nalaze na njenom području, a na nemački LVIII arm. korpus biće 
preneto komandovanje svim nemačkim i italijanskim trupama na Peloponezu, s tim 
da se italijanski VIII arm. korpus premesti na prostor severno od Korintskog 
kanala.</p>
<p>Nemačke jedinice koje su angažovane za neposrednu od-branu obale stoje pod 
komandom italijanskih komandanata divizija koji dotičnim odsecima komanduju.</p>
<p>3.) Nemačke trupe koje privremeno dolaze u Albaniju, Crnu Goru i od strane 
italijanskih trupa posednuto područje Hrvatske u blizini obale, stavljaju se 
pod taktičku komandu italijanske Grupe armija „Istok&quot; odnosno 
italijanske 2. armije.</p>
<p>B. <em>Ratna mornarica i Vazduhoplovstvo.</em></p>
<p>Za uticaj Ratne mornarice i Vazduhoplovstva na saveznike i dalje važe dosadašnje 
smernice. Komandujući admiral Je-gejskog mora osigurače sprovođenje nemačkih 
načela u svim pitanjima odbrane obala od strane nemačke Mornarice na području 
italijanske 11. armije.</p>
<p>III. Najglavniji zadatak k-nta Jugoistoka je priprema odbrane grčkih obala 
na ostrvima i na kopnu. Kao preduslov za izvršenje ovog zadatka je uništenje 
bandi u Grčkoj, Srbiji i Hrvatskoj kojim bi se omogućilo osiguranje puteva za 
dotur, a naročito glavnih železničkih linija i pozadine.</p>
<p>Za odbranu obala, u pogledu posedanja i izgradnje istih, merodavna su samo 
nemačka načela, a ovo se odnosi i na italijanske jedinice.</p>
<p>Za potpomaganje Italijana na najugroženijim obalskim odsecima, upotrebiti 
nemačke tvrđavske bataljone, a, ukoliko ovih ne bude dovoljno, takođe i 
delove nemačkih divizija koje su predviđene kao rezerva i koje se nalaze na 
obali ili u njenoj blizini. Isto tako treba zahtevati da važne italijanske 
obalske baterije i ključni položaji budu pojačani nemačkim ljudstvom.</p>
<p>Ukoliko nemačke jedinice kao pomoćne rezerve ne budu dovoljne, upotrebiti 
pripremljene italijanske jedinice pod ne-mačkom komandom i prošarane nemačkim 
jedinicama.</p>
<p>Aerodrome koji se nalaze u blizini obala braniti nemačkim trupama.</p>
<p>Pri izboru i izgradnji odbrambenih postrojenja i pri izvođenju pripremnih 
položaja voditi računa o očekivanoj neprijateljskoj nadmoćnosti u vazduhu.</p>
<p>Najhitniji zadatak k-ta Jugoistoka u pozadini je da se unište bande u Srbiji 
i Hrvatskoj sa tačkom težišta na saobraćajnim linijama sa Grčkom.</p>
<p>Uskom saradnjom sa italijanskom Grupom armija „Istok&quot; odnosno 
italijanskom 2. armijom i eventualnim pomera-njem nemačkih snaga mora se postići 
da se suzbijanje bandi sprovede najvećom energijom, i to prvenstveno banditskih 
hordi koje se nalaze u blizini obala i koje bi prilikom neprijateljskog 
iskrcavanja mogle da pretpostavljaju naročitu opasnost. Osim toga, Grupa armija 
mora uvek da bude spremna da pri odgovarajućem razvoju situacije priskoči u 
pomoć sa što je moguće većim nemačkim snagama i odbrani obale u 
italijanskom području.</p>
<p>IV. Podela snaga koju je 26. 7. 43. predložio k-nt Jugoistoka, uglavnom je 
usvojena. Pojedinosti će se posebno narediti.</p>
<p>O dovođenju trupa iz rezerve Kopnene vojske sleduje naređenje.</p>
<p>Osim toga u sledećim mesecima je predviđeno prikupljanje jedne operacijske 
armije duž prostora Beograd — Larisa koja će se formirati od</p>
<p>2 tenkov. ili tenkov.-grenadirske divizije,</p>
<p>2 brdske divizije i</p>
<p>2 lovačke divizije — a koje će biti dovedene sa Istoka.</p>
<p>Dalja naređenja po ovome će se naknadno dostaviti.</p>
<p>V. A.l.) Područje koje su posele nemačke trupe i bugarska 7. divizija, 
uključivo ostrva i neutralnu zonu u Trakiji, je operacijsko područje. K-nt 
Jugoistoka na ovom području ima izvršnu vlast i ima pravo da svoju punomoć 
prenese na vojno-upravnog komandanta Grčke.</p>
<p>Njegova ovlašćenja će urediti načelnik Vrhovne komande Vermahta posebnom 
službenom direktivom, prema načelu da, shodno situaciji, sve nemačke komande 
i ustanove koje se nalaze ili koje će doći u Grčku, a koje ne pripadaju 
trupama pod komandom komandanta Jugoistoka, budu potčinjene vojnoup-ravnom k-tu 
Grčke i pripojene njegovom štabu. Pravo stručnog upravljanja najviših vlasti 
Rajha, ovim potčinjavanjem neće biti povređeno, samo će službeni put voditi 
preko vojnoup-ravnog k-ta.</p>
<p>2.) Od ovoga su do konačnog uređenja sa Min. spoljnih poslova izuzeti 
opunomoćenik Rajha kod grčke vlade i poslanik Nojbaher,[4] čija posebna ovlašćenja 
zasada ostaju nepromenjena. Između ove dvojice i vojnoupravnog komandanta 
regu-lisati najužu saradnju službenom direktivom.</p>
<p>3.) Komandant Jugoistoka će na italijansku vojnu upravu u oblastima koje su 
posele italijanske trupe vršiti uticaj samo u onoj meri koja je potrebna nemačkom 
vojnom vođstvu. Ako se sa italijanskim službenim organima ne može da postigne 
sporazum, podneti odgovarajući predlog Vrhov. komandi Ver-mahta.</p>
<p>B. 1.) Na operacijskom području Srbije i Hrvatske će komandant Jugoistoka 
koristiti svoja ovlašćenja za vršenje izvršne vlasti koja ima kao 
„vojnoupravni k-dant Jugoistoka&quot;, služeći se pri tome u Hrvatskoj 
komandantom nemačkih trupa u Hrvatskoj.</p>
<p>2.) Izvanredan značaj srpskih prostora za vođenje borbe na Jugoistoku 
zahteva prikupljanje i sadejstvo svih nemačkih komandi i ustanova. Stoga će 
sva nevojna nadleštva i ustanove koji se nalaze u Srbiji biti potčinjeni 
vojnoupravnom komandantu Jugoistoka i uvršćeni u njegov štab.</p>
<p>Ovim neće biti povređeno pravo stručnog naređivanja najviših vlasti 
Rajha, ali će ipak službeni put ići preko vojnoupravnog komandanta,</p>
<p>Načelnik Vrhovne komande Vermahta izdaće potrebnu službenu direktivu.</p>
<p>3.) Komandant nemačkih trupa u Hrvatskoj i nemački opunomoćeni general u 
Hrvatskoj zadržavaju svoja dosadašnja ovlašćenja i zadatke.</p>
<p>VI. Naređenja potrebna za preformiranje štabova i komandnih vlasti izdaće 
načelnik Vrhov. komande Vermahta po mome nalogu.5</p>
<p>Sve odredbe koje stoje u suprotnosti sa ovom naredbom, ukidaju se.</p>
<p align="center">pot. Adolf Hitler</p>
<p align="center">F. d. R.</p>
<p align="center"><strong>Varlimont</strong>[6]</p>
<p align="center">general-lajtnant</p>
<p>1 Snimak overenog prepisa originala (pisanog na mašini) u AVII, NAV-T-608, 
r. 1, s. 1002—7. Na margini originala rukom je dopisano nekoliko parafa, 
datuma, brojeva i oznaka.</p>
<p>2 Pomorsko-vazdušni desant savezničkih armija na Siciliji otpočeo je 10. 
jula i borbe su trajale sve do 15. avgusta 1943. kada je zauzeta cela Sicilija 
(Hronologija, str. 505 i 523).</p>
<p>3 Vidi dok. br. 115 i 117.</p>
<p>4 Herman</p>
<p align="left">5 Vidi dok. br. 121, 123 i 125.</p>
<p align="left">6 Valter (Walter Warlimont)</p>
<p>
<br>
<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_110.htm"><b>Prethodni dokument</b></a></TD>
<TD><a href="4_12_3_112.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
