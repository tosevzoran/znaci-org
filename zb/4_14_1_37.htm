<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_36.htm"><b>Prethodni dokument</b></a></TD><TD><a href="4_14_1_38.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 37</strong></p>
<p align="center"><strong>PISMO KOMANDANTA ČETNIČKIH JEDINICA U ISTOČNOJ BOSNI I HERCEGOVINI
  OD 6. JANUARA 1942. MILANU ŠANTIĆU O PLANU AKCIJA U REJONU BORACA I
  SARADNJI SA ITALIJANSKIM OKUPACIONIM TRUPAMA<sup>1</sup></strong></p>
<p></p>
<p>Dragi stari druže,<sup>2</sup></p>
<p>Pošto smo oslobodili skoro celu istočnu Bosnu, pošao sam u izviđanje
  položaja oko Boraca<sup>3</sup> i danas sam stigao u Fojnicu.<sup>4</sup> Pošto su Turci <sup>5</sup>
  zapalili srpsko selo Bodežište prekjuče i pokazali nameru da pale druga
  srpska sela, naredio sam prekjuče preventivni napad, sledeće noći,
  posle slabog neprijateljskog otpora zauzeo turska sela Baoriće<sup>6</sup> i
  Mrđenoviće, a jutros turska sela Gornje i Donje Ravni,<sup>7</sup> dok Bosanski odredi zajedno sa
  Srbijancima i Crnogorcima vrše snažan pritisak sa severa i istoka.
  Turci su zbijeni u Borac i u nekoliko sela oko Gacka (Gračanica,
  Fazlagića Kula i.t.d.). Italijane ne napadamo i o tome ih je kapetan
  Hamović, komandant šeste grupe četničkih odreda koja operiše u ovom
  kraju, obavestio službenim pismom upućenim italijanskom komandantu u
  Gacku.<sup>8</sup> Ali mi prisustvo Italijana znatno smeta za izvođenje operacija,
  jer ne mogu da se služim drumovima i telefonskim linijama, a sem toga,
  kad ih ne napadam partizani me ogovaraju kod naroda, a ako bi ih
  napadao, pomogli bi Turcima. Stoga molim te da sa Radmilom Grđićem,<sup>9</sup>
  Dobrosavom Jevđevićem<sup>10</sup> i drugim građanima izdejstvuješ beskrvno
  povlačenje Talijana iz Avtovca, Gacka, Nevesinja, Uloga i Kalinovika u
  Mostar ili negde južnije. Tako ćemo kombinacijom diplomatske i vojničke akcije sa
  najviše uspeha i najmanje žrtava oslobađati deo po deo naše otadžbine,
  i svakome postepeno vratiti ono čime nas je zadužio: dobro za dobro,
  zlo za zlo, a ravnodušnost prema onima koji su na naše patnje bili
  ravnodušni.</p>
<p align="center">Želim ti puno uspeha u tvom delu zadatka i voleo bih da te vidim.
  Ostaću nekoliko dana u Fojnici i okolini. Srdačno te pozdravlja tvoj
  drug</p>
<p align="right"><strong>Boško</strong></p>
<p>6 januara 1942 god. </p>
<p>Fojnica</p>
<p align="center">Dragi Mile, Ako dođeš ovamo videćeš i jednog druga od &#187;Ginića&#171;<sup>11</sup> a nesamo iz škole.</p>
<p align="center">Pozdravlja te </p>
<p align="center"><strong>Mutimir</strong><sup>12</sup></p>
<p>P.S.<sup>13</sup> Sada mi je &#187;zvanje&#171;: kt operativnih jedinica istočne Bosne i
  Hercegovine.<sup>14</sup> Italijani ne znaju za moje prisustvo ovde i s njima bih
  pregovarao ako se tiče evakuacije cele Hercegovine i dubrovačkog
  primorja, ali za manje ustupke ne bih želeo da se kompromitujem odnosno
  da pružim partizanima materijale za propagandu, pa će ih stoga voditi u
  ime privremene uprave ist. Bosne i Hercegovine peš. kap. I kl. brat
  Vladislav Hamović po mojim uputstvima.<sup>15</sup> On je delegiran &#8212; premešten
  &#8212; u dobrovoljnu organizaciju srpskih četnika i ovlašten da u zaštiti
  srpskog življa traži kompromis sa okupatorom.<sup>16</sup></p>
<br>
<b class=medtxt><p><sup>1</sup> Original (pisan na mašini i olovkom, ćirilicom) u Arhivu VII, Ca, k. 231, reg. br. 1/6   (BHOC-31).</p>
<p><sup>2</sup> Odnosi se na Milana Šantića, pre rata novinar &#187;Politike&#171;. U
  leto 1941. radio u četničkoj organizaciji u Beogradu, odakle je u jesen
  došao u Mostar radi organizovanja četnika. Posle rata osuđen na kraću
  vremensku kaznu.</p>
<p><sup>3</sup> Gornji (Gatački) i Donji (Nevesinjski) Borac &#8212; predeo u
  izvornom delu r. Neretve sa nizom sela sa muslimanskim, srpskim ili
  mešovitim stanovništvom. Gornji Borac je bio nastanjen najvećim delom
  muslimanskim stanovništvom. Po uspostavljanju ustaške vlasti NDH,
  postao je veoma jako i utvrđeno ustaško uporište Odatle su ustaše tokom
  1941. i početkom 1942. upadali u okolna srpska sela i masovno ubijali
  stanovništvo, spaljivali njihove domove i pljačkali imovinu. Četničko
  rukovodstvo u ist. Hercegovini i četnička komanda operativnih jedinica
  istočne Bosne i Hercegovine smatrali su da će srpski narod na tom
  području pridobiti i orijentisati ga u borbi protiv NOP-a ako likvidira
  ustaški Borac. Iako su decembra 1941. i januara 1942. bile izdate
  zapovesti i grupisane snage, do četničkog napada nije došlo (Arhiv VII,
  Ča, k. 170, reg. br. 51/2 i 13/3; k. 201, reg. br. 8/2). I VŠ NOPO i
  DVJ je, radi zaštite srpskog stanovništva i zbog stalnog ugrožavanja
  veze između oslobođenih krajeva Hercegovine, Crne Gore i istočne Bosne,
  smatrao da ustaški Borac treba likvidirati, što je, uz osetne gubitke,
  učinjeno 17 aprila 1942. Opširnije o tome, vidi Zbornik NOR-a, tom II,
  knj. 3, dok. br. 24, 27, 28, 56, 119, 138, 145, 156, 162, 180; tom IV,
  knj. 4, dok. br 22, 45, 53, 79, 80, 84, 134; Jovan Vujošević: Pripreme
  i likvidacija ustaškog uporišta Borac aprila 1942. godine, VIG br.
  5/1952.</p>
<p><sup>4</sup> O dolasku majora B. Todorovića u Hercegovinu (3. januara
  1942), vidi dok. br. 49 i Arhiv VII, Ca, k. 170, reg. br. 23/4.</p>
<p><sup>5</sup> Reč je o ustaškim jedinicama koje su bile regrutovane od
  muslimanskog stanovništva sa područja Borca. Muslimane četnici u
  dokumentima nazivaju i Turcima.</p>
<p><sup>6</sup> Na karti 1:100.000: Bahori. 108</p>
<p><sup>7</sup> Četvrtog januara 1942, u zoru, jaka ustaška grupa iz Borca,
  Bahora, Gračanice i Fazlagića Kule blokirala je i napala srpska sela
  Bodežište, Taharin Do i Vratlo. Sela su branili mesne partizanske čete,
  delovi Gatačkog i Župopivskog partizanskog bataljona i Jugovićka
  partizanska četa pod komandom Vula Skoka. Posle borbe, koja je trajala
  do posle podne, ustaše su zauzele i spalile ova sela. Gubici su bili
  veliki: 9 partizana i 28 meštana (staraca, žena i dece) poginulo je i
  ubijeno, a ranjeno je 12 partizana i 18 meštana (Zbornik NOR-a, tom IV,
  knj. 3, dok. br. 136).</p>
<p><sup>8</sup> Redakcija ne raspolaže pismom kapetana Vladislava Hamovića.
  U Arhivu VII (Ča, k. 232, reg. br. 1/14) nalazi se pismo izvesnog
  četničkog komandanta od 7. januara 1942. upućeno iz s. Vrbe (Gacko)
  italijanskom komandantu u Gacko. Ono glasi: &#187;Primio sam vaš poziv i
  rado bih mu se odazvao, ali zbog tog što je danas naš Božić i što je
  loše vrijeme, danas mi je doći nemoguće. Zadnjih dana bio sam bolestan,
  pa se moram čuvati ponovne nahlade. &#8212; Prvi dan kad bude vrijeme lijepo
  ja ću doći gdje sam prije javio, a odatle ću Vas obavijestiti da mi do
  Gacka date pratnju. &#8212; O svim događajima koji su se desili ovamo zadnjih
  dana i o uzrocima koji su ove događaje izazvali, obavestiću vas kada u
  Gacko dođem. Jedino Vas uvjeravam i ovom prilikom da je držanje Srba
  kotara gatačkog u jednom velikom procentu prema vama i Vašoj vojsci,
  nepromenjeno i uvijek korektno. &#8212; Molim da se donosiocu pisma pruži
  zaštita i osigura povratak, kao i da se nedužnom srpskom živliu u Gacku
  pruži vaša zaštita. Poštuje Vas i pozdravlia &#171;</p>
<p><sup>9</sup> Pre rata novinar i generalni sekretar Sokolskog saveza u
  Beogradu; jedan od organizatora četnika u Hercegovini i Dalmaciji; u
  drugoj polovini 1942. i do kapitulacije italijanske vojske, delegat
  četničke Komande operativnih jedinica pri Komandi 2. italijanske
  armije. Posle kapitulacije Italije u istom svojstvu sarađivao sa
  Nemcima. Pred kraj rata pobegao u Italiju, gde je i umro.</p>
<p><sup>10</sup> Rođen u Prači (Rogatica, 1895). Pre rata više puta poslanik
  Samostalne demokratske stranke Svetozara Pribićevića za rogatički i
  novosadski srez. Posle aprilskog rata pobegao u Budvu odakle je u jesen
  1941. otišao u Split, povezao se sa I. Trifunovićem Birčaninom i sa
  njim organizovao saradnju četničkih jedinica sa italijanskim
  okupacionim trupama radi borbe protiv NOP-a. U proleće 1942. D.
  Mihailović ga imenovao za političkog delegata VK JVUO za saradnju sa
  italijanskim okupatorom; posle kapitulacije Italije u tom svojstvu
  produžio rad sa nemačkim okupatorom. Pred kraj II svetskog rata
  objedinjavao dejstva svih kvislinških i kontrarevolucionarnih snaga koje su se našle u
  Sloveniji s ciljem da, uz pomoć zapadnih saveznika, od tih snaga
  obrazuje front u Sloveniji protiv snaga NOVJ i tako obezbedi
  uspostavljanje monarhije u Jugoslaviji. Ne uspevši u tome, pobegao u
  Italiju i tamo umro.</p>
<p><sup>11</sup> Reč je o poznatoj kafani u Beogradu, koja je, pre rata,
  bila stecište oficira, novinara, državnih službenika i kulturnih i
  javnih radnika. U njoj su se, pored ostalih, sastajali major B.
  Todorović, M. Šantić i Mutimir Petković, drugovi iz gimnazije.</p>
<p><sup>12</sup> Petković, pravnik, rez. sudski potporučnik, tada ađutant B.
  Todorovića i njegov opunomoćenik za pregovore o saradnji sa
  italijan-skim okupacionim trupama u borbi protiv NOP-a (vidi dok. br.
  39).</p>
<p><sup>13</sup> Tekst do kraja je, olovkom, dopisao B. Todorović.</p>
<p><sup>14</sup> O imenovanju B. Todorovića za komandanta tzv. operativnih
  jedinica istočne Bosne i Hercegovine, vidi Arhiv VII, Ca, k. 222, reg.
  br. 17/4 i k. 170, reg. br. 21/3 i 22/3.</p>
<p><sup>15</sup> Pregovore sa predstavnicima italijanskog 6. korpusa vodili
  su Mutimir Petković i Milan Šantić, a u završnim razgovorima učestvovao
  je i B. Todorović (vidi dok. br. 39, 43&#8212;45, 47, 49, 50, 52, 53, 55, 57).</p>
<p><sup>16</sup> Vidi dok. br. 3, nap. 10.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_36.htm"><b>Prethodni dokument</b></a></TD><TD><a href="4_14_1_38.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>