<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_62.htm"><b>Prethodni dokument</b></a></TD><TD><a href="4_14_1_64.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 63</strong></p>
<p align="center"><strong>OBAVEŠTENJE ŠTABA ROGATlCKOG ČETNIČKOG ODREDA OD 5. MARTA 1942.
  KOMANDANTU 1. BATALJONA O SADEJSTVU ODREDA SA ITALIJANSKIM TRUPAMA U
  BORBI PROTIV PARTIZANA I PREDUZETIM MERAMA PROTIV PRIPADNIKA NOP-a<sup>1</sup></strong></p>
<p align="center">ŠTAB ROGATlCKOG ČETNIČKOG ODREDA</p>
<p align="center">O. br. službeno BORIKE,  5 marta 1942 godine</p>
<p>Dragi brate Zdravko,<sup>2</sup></p>
<p>Čestitam Ti na hrabrom držanju i bratskoj saradnji i iskrenoj, a ne
  kao izdajica Radomir Nešković,<sup>3</sup> koji, kako meni tako i Tebi, šalje
  poruke i pretnje i ne smatra nas ničim.</p>
<p>Situacija je kod mene odlična. Italijanski odredi kreću iz Višegrada
  u više pravaca da očiste partizane od Duba ka Ustiprači. Ja idem ovog
  časa njima u susret. Ti vodi računa o sebi, jer sve, ako Bog da, biće u našu korist, samo organizuj
  hvatanje partizanskih vođa i istaknutijih partizana seljaka, a zalutale
  puštaj.</p>
<p>Nameravam da formiram specijalni odred za borbu protiv partizana i
  za uništavanje svih onih koji sa njima šuruju ili koji se neće da bore
  protiv njih.<sup>4</sup> Na Borikama kod sebe držim 250 odličnih četnika sa 6
  oficira i stupiću tek u akciju kad raščistim sa lopužama u odredu i kad
  mi Radomir Nešković vrati sve one partizane koje si Ti bio zarobio.<sup>5</sup></p>
<p>Kod mene je brat Bulovan, Bosnić, Koprivica, Milojević, Stojanović,
  Zečević, Brkić, Perendija, Škobić i mnogi drugi. Raspoloženje kao
  nikada. Nikoga se ne bojimo, do jedinoga Boga.<sup>6</sup></p>
<p>Imam izveštaj da nam još pristiže pojačanje.</p>
<p>Brate Zdravko, samo hrabro napred. Smrt ustašama, Hrvatima,
  partizanima, dvoličnim ljudima i svima onima koji su protiv Kralja i
  Otadžbine.</p>
<p>Primi pozdrav od svih gore navedenih oficira i celog odreda.</p>
<p align="center">S verom u Boga, za Kralja i Otadžbinu.</p>
<p align="center">Komandant,  kapetan  I  klase<sup>7</sup></p>
<b class=medtxt><p><sup>1</sup>&nbsp; Kopija originala (pisana na mašini, ćirilicom) u Arhivu VII, Ča, k. 175, reg. br. 19/4 (BH-V-2717).</p>
<p><sup>2</sup>&nbsp; Stjepanović,  komandant  1.  bataljona  Rogatičkog  četničkog  odreda.</p>
<p><sup>3</sup> Narednik vojske Kraljevine Jugoslavije (do marta 1942. pomoćnik
  komandanta Rogatičkog četničkog odreda), tada je bio komandant
  Rogatičkog narodnooslobodilačkog dobrovoljačkog odreda (Zbornik NOR-a,
  tom IV, knj. 4, dok. br. 34). Aprila se vratio u četnike i u proleće
  1945. poginuo u borbi protiv partizana kao komandant četničke brigade.</p>
<p>Narodnooslobodilačke dobrovoljačke jedinice formirane su od
  rodoljuba koji su bili spremni da se bore protiv okupatora i kvislinga
  a nisu pristajali da uđu ni u partizanske ni u četničke jedinice.
  Odluku o njihovom formiranju i ustrojstvu doneo je VŠ NOPOJ. Formiranje
  tih jedinica bilo je obavezno na teritoriji Bosne i Hercegovine, dok je
  rukovodstvima na drugim područjima data mogućnost da o tome odluče
  prema potrebama i uslovima. Opširnije o tome, vidi Zbornik NOR-a, tom
  II, knj. l, str. 115 i 116, knj. 2, dok. br. 120 i 128; tom IV, knj. 3,
  dok. br. 27. U istočnoj Bosni je, februara i marta 1942, formirano
  sedam dobrovoljačkih odreda (Oslobodilački rat, I, str. 189).</p>
<p><sup>4</sup>&nbsp; U čajničkom i višegradskom srezu je takođe bilo naređeno
  formiranje takvih odreda koji su imali zadatak &#187;da u potpunosti do
  detalja po primljenim naređenjima unište sve ono što se nalazi ili se
  je nalazilo i sarađivalo u komunističkim redovima&#171; (Arhiv VII, Ča, k.
  165, reg. br. 42/1 i k. 237, reg. br. 2/1).</p>
<p><sup>5</sup>&nbsp; Reč je o zarobljavanju dela Štaba Romanijskog NOPO, koji je
  oslobodio R. Nešković u momentu kada je Z. Stjepanović zarobljene
  uputio Milanu Aćimoviću, ministru unutrašnjih poslova srpske kvislinške
  vlade (Arhiv VII, Ča, k. 232, reg. br. 26/1; Zbornik NOR-a, tom IV,
  knj. 4, dok. br. 46).</p>
<p><sup>6</sup>&nbsp; Četničku grupaciju na Borikama razbila je (7/8. marta 1942)
  2. proleterska NOU brigada. Tada je zarobljeno više četničkih oficira i
  126 četnika i zaplenjeno više oružja, municije, hrane i sanitetskog
  materijala, kao i veliki broj stoke opljačkane od Muslimana i
  dokumenata o saradnji četnika sa okupatorom. Deo zarobljenih četnika je
  stupio u dobrovoljačke jedinice, dok su ostali pušteni kućama.
  Oficirima je suđeno, neki od njih su streljani. Opširnije, vidi Arhiv
  VII, Ča, k. 261, reg. br. 27/1; Zbornik NOR-a, tom II, knj. 3, dok. br.
  34 i 36; tom IV, knj. 3, dok. br. 99 i 104; Oslobodilački rat, I, str.
  200 i 201; R. Čolaković, Zapisi, III, str. 87&#8212;93.</p>
<p><sup>7</sup>&nbsp; Bogdan Marjanović.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_62.htm"><b>Prethodni dokument</b></a></TD><TD><a href="4_14_1_64.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>