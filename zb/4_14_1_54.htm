<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_53.htm"><b>Prethodni dokument</b></a></TD><TD><a href="4_14_1_55.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 54</strong></p>
<p align="center"><strong>NAREĐENJE KOMANDE OPERATIVNIH JEDINICA ISTOČNE BOSNE I HERCEGOVINE
  OD 6. FEBRUARA 1942. ČETNIČKIM ODREDIMA ISTOČNE HERCEGOVINE ZA
  SPREČAVANJE PARTIZANSKIH AKCIJA<sup>1</sup></strong></p>
<p align="center">KOMANDA   OPERATIVNIH   JEDINICA ISTOČNE BOSNE I HERCEGOVINE</p>
<p align="center">O. broj službeno 6 februara 1942 g. Selo: Bratač</p>
<p>Komandantu.......</p>
<p>Neprijatelj se znatno ojačao, time što su mu se partizani
  pridružili, otpočevši borbu sa četnicima i ušavši u Foču,<sup>2</sup> Goražde<sup>3</sup>,
  Čajniče,<sup>4</sup> Rogaticu i druga mesta jednovremeno sa Nemcima i Turcima,
  koji su probili naš front u Istočnoj Bosni na više mesta.<sup>5</sup></p>
<p>Naše trupe bore se hrabro u mešavini, a preduzete su mere, da im stignu pojačanja u ljudstvu i materijalu iz Srbije.<sup>6</sup></p>
<p>Naši odredi u Hercegovini imaju zadatak, da borbom dobiju potrebno vreme do dolaska pojačanja.</p>
<p>U tom cilju Komandant odreda preduzeće između ostalog sledeće mere:</p>
<p>1) pozvati narod ne samo da uskrati svoju moralnu i
  materijalnu podršku već da pruži otpor svima onima, koji postupaju kao
  ustaše pa makar to bili partizani ili četnici;</p>
<p>2) obrazovati leteće čete, za odbranu srpskih sela od svakog
  neizazvanog nasilja turskog, italijanskog ili internacionalno-ustaškog;</p>
<p>3) pomoći organizovanje novih četa, koje će nositi naziv
  &#187;srpske hajdučke čete&#171; po uzoru na stare hajduke iz petovekovnog
  robovanja. Ove će čete u buduće vraćati svakome oko za oko, zub za zub
  ko neizazvano proliva srpsku krv;</p>
<p>4) umnožiti i rasturiti priloženi propagandni materijal.<sup>7</sup> Obzirom na karakter novog protivnika, koji se služi svim sredstvima, pa ne preza čak ni od saradnje sa neprijateljem
  (Turcima), komandanti četničkih odreda biće u buduće manje skrupulozni
  u biranju sredstava za borbu i služiće se sa lukavstvom imajući u vidu,
  da im je dozvoljena i saradnja sa najmanje opasnim protivnikom, da bi
  se savladao onaj koji je trenutno opasniji, a naročito da bi se sačuvao
  srpski živalj, što je glavni zadatak srpskih dobrovoljačkih četničkih
  jedinica, kako sam to objavio svojim objašnjenjem od 10 januara t.g.<sup>8</sup></p>
<p>Ja ću se nalaziti u Brataču, dok prilike ne budu za-htjevale moje približenje crnogorskoj granici o čemu ćete me obavjestiti.</p>
<p align="center">Komandant&#8212;major</p>
<p align="center"><strong> Boško Todorović</strong></p>
<p>Dostavljeno:</p>
<p>K-tu 6 grupe odreda kapetanu Salatiću donjo-nevesinjskih četničkih odreda bratu Petru Samardžiću gornjo-nevesinjskih&nbsp; &nbsp; &nbsp; &nbsp; &nbsp; &nbsp;"&nbsp;
  &nbsp; &nbsp; &nbsp; &nbsp; &nbsp;"&nbsp; &nbsp; &nbsp; &nbsp; &nbsp; "
  naredni-</p>
<p>ku T. Guzini<sup>9</sup> gatačkih odreda bratu poručniku Miloradu Popoviću donjo-gatačkog
  bataljona bratu Milanu Zirojeviću gornjo-gatačkog bataljona bratu
  Radojici Perišiću " graničnog bataljona bratu Anti Bjeletiću "
  ljubomirskog bataljona bratu Savi Kovaču</p>
<br>
<b class=medtxt><p><sup>1</sup> Original (pisan na mašini, ćirilicom) u Arhivu VII, Ča, k. 170, reg. br. 32/4 (BH-V-1904).</p>
<p><sup>2</sup> , <sup>3</sup> i <sup>4</sup> Posle skoro dvomesečne četničke terorističke vladavine na
  području Foče, Goražda i Čajniča partizanske snage su 20. januara 1942.
  oslobodile Foču, a 27. januara Goražde i Čajniče. Po preuzimanju vlasti
  od italijanskog okupatora (vidi dok. br. 31), četnici su na tom delu
  istočne Bosne masovno ubijali nedužno muslimansko stanovništvo,
  pljačkali i uništavali njihovu imovinu pod parolom osvete za ustaške
  zločine nad srpskim narodom identifikujući sve Muslimane sa ustašama.
  Istovremeno je četničko rukovodstvo preduzelo niz vojnih i političkih
  akcija protiv NOP-a na tom području i šire, s ciljem da razbije njegove
  jedinice i pozadinu. Četnički razbijački rad odrazio se u osipanju
  partizanskih redova, tako da su neki partizanski odredi bili pred
  rasulom. Da bi sprečio dalje osipanje jedinica i zaštitio muslimansko
  stanovništvo na tom području, VŠ NOPOJ je naredio likvidiranje
  četničkog uporišta u zahvatu Foča, Goražde, Čajniče. Opširnije, vidi
  Zbornik NOR-a, tom II, knj. 2, tom III, knj. 1 i 9, tom IV, knj. 2 i 3;
  Oslobodilački rat, I str. 150 i 151; R. Čolaković, Zapisi, III, str.
  51, 58, 69&#8212;71; V. Dedijer, Dnevnik I, str. 86 i 91.</p>
<p><sup>5</sup> Partizani su Foču, Goražde i čajniče oslobodili sopstvenim snagama
  u jeku neprijateljske ofanzive protiv snaga NOP-a u istočnoj Bosni
  (vidi dok. br. 38, nap. 3). Tvrdnje da partizani sarađuju sa okupatorom
  i kvislinzima, četnički pokret DM ističe sa ciljem da ih prikaže kao
  neprijatelja srpskog naroda i pridobije ga za borbu protiv NOP-a.</p>
<p><sup>6</sup> U to vreme je major J. Dangić u Beogradu pregovarao sa
  predstavnicima nemačkog okupatora o saradnji u borbi protiv NOP-a u
  istočnoj Bosni. Opširnije o tome, vidi dok. br. 56; Prilog II, dok. br.
  1&#8212;7; A. Miletić, n.č., VIG. Istovremeno je Nedićeva vlada, od izbeglica
  iz Bosne formirala Samostalni dobrovoljački odred Žagubica (nazivan je
  i Krajiški odred i Odred kapetana Dakića) i uputila u istočnu Bosnu. O
  formiranju, dolasku i akcijama tog odreda u istočnoj Bosni, vidi Arhiv
  VII, Ca, k. 175, reg. br. 24/4 i A NDH, k. 62, reg. br. 12/2.</p>
<p><sup>7</sup>& Ti propagandni materijali ne nalaze se u prilogu dokumenta,
  verovatno su to dokumenti o kojima B. Todorović piše u izveštaju D.
  Mihailoviću od 26. januara 1942 (vidi dok. br. 49).</p>
<p><sup>8</sup> Taj dokumenat se ne nalazi u Arhivu VII.</p>
<p><sup>9</sup> Tomo.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_53.htm"><b>Prethodni dokument</b></a></TD><TD><a href="4_14_1_55.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>