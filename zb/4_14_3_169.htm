<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br>  

<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_168.htm"><b>Prethodni dokument</b></a></TD>
<TD><a href="4_14_3_170.htm"><b>Slede&#263;i dokument</b></a></TD></TR></TABLE></CENTER>  

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>OBAVEŠTENJE ŠTABA ČETNIČKOG JUGOZAPADNOG FRONTA OD 
2. JUNA 1944. KOMANDANTU ZLATIBORSKOG KORPUSA O ULOZI I ZADACIMA JEDINICA 
FRONTA1</strong></p>
<p>Štab [jugo] zapadnog fronta</p>
<p>O. Br. 17 2 juna 1944 g</p>
<p>Položaj</p>
<p align="center">KOMANDANTU ZLATIBORSKOG KORPUSA</p>
<p>Prema dobijenom izveštaju od kap. Vuka Kalajitovića2, partizani su izvukli 
mnogo veće snage preko Lima nego što se mislilo3, i da sa znatnim snagama koje 
od ranije tamo imaju na desnoj i levoj obali Lima od Brodareva do Berana pa sve 
do Sjenice, imaju nameru po ceni života da ponovo upadnu u Srbiju. S druge 
strane po njegovim podacima Nemci nemaju ozbiljnu nameru da čiste komuniste u 
Sandžaku i Crnoj Gori4, kako bi održavali ravnotežu između nas i partizana i 
na taj način partizani su u mogućnosti da zaista u najskorije vreme ponove 
upad u Srbiju i sa jačim snagama nego do sada. Ovo se slaže i sa izveštajem 
Kta Limskog sektora kap. Kolarevića5, prema kome su partizani već došli sa 4 
brigade blizu Rudog6.</p>
<p>Zbog svega ovoga nameće se potreba da se situacija u pogledu namere 
partizana potpuno razjasni a onda preduzmu sve mere radi suzbijanja njihovih 
snaga ili pak njihovog uništenja.</p>
<p>Vrhovna Komanda je naređenjima svojim O. Br. Služb. od 21. maja i O. Br. 
Služb. od 23. maja tg. naredila obrazovanje jugozapadnog fronta, i stavila mu 
pod komandu Zlatiborski korpus, kao i delove Drinskog i I. Mileševskog korpusa. 
Prema tim naređenjima Zlatiborska brigada obrazuje Limski sektor, a sve ostale 
brigade Zlatiborskog sektora čine rezervu Jugozapadnog fronta. Jasno je prema 
tome da se ni jedan pokret brigada Zlatiborskog korpusa ne bi mogao izvršiti 
bez odobrenja i sa-glasnosti štaba Jugozapadnog fronta.</p>
<p>Taj štab je preduzeo neke pokrete brigada korpusa. Prema tome ovaj štab ne 
bi mogao da snosi odgovornost za te pokrete, naročito će to biti nezgodno ako 
opšta situacija nalaže da se rezerva angažuje i na drugoj strani.</p>
<p>Zbog svega toga ja Vam ponovo prilažem ova naređenja Vrhovne Komande7 da ih 
pročitate pa da mi vratite, i molim Vas izvestite ovaj štab da li ste u mogućnosti 
da izvršite ova naređenja Vrh. Kde ili ne, kako bi ovaj štab mogao ili da vrši 
svoj zadatak ili da se vrati u Vrh. kdu kao nepotreban jer nije zgodno po opštu 
stvar da se ovako produži. Zašto bi se mi objašnjavali oko sitnica kada možemo 
i dalje ostati dobri prijatelji kao što smo i sada bili, a nejasna situacija 
nije zgodna ni za Vas ni za ovaj štab.</p>
<p>S VEROM U BOGA ZA KRALJA I OTADŽBINU</p>
<p>Prilog naređenja Vrh. Kde i Kalaitovićev izveštaj8.</p>
<p>Z. K.</p>
<p>đeneralštabni major, Mlad. R. Mladenović9</p>
<p>&nbsp;</p>
<p>1 Original (pisan na mašini, ćirilicom) u Arhivu VII, Ča, k. 30, reg. br. 
39/6 (S-V-1986/1).</p>
<p>2&nbsp; i 7 Izveštaj i priloge Redakcija nije pronašla.</p>
<p>3&nbsp; Reč je o jedinicama 2. proleterske i 5. udarne divizije NOVJ koje su 
se posle pokušaja prodora u Srbiju, prebacile na levu obalu Lima i krajem maja 
spojile sa delovima 2. udarnog korpusa NOVJ. Vidi tom I, knj. 20, dok. br. 150.</p>
<p>4&nbsp; U pismu komandanta Istaknutog dela štaba Vrhovne komande od 3. juna 
1944. komandantu Drinskog korpusa o zadacima jedinica korpusa, pored ostalog, piše: 
»Prema Glumčevom (Stevan Glumac — prim. red.) od 27. ov. m. izgleda da će 
cela nemačka armija da se upotrebi za čišćenje Sandžaka i Crne Gore. Ako je 
tačno, onda naše snage neće imati mnogo posla. U svakom slučaju moramo se 
starati da crvenima nanesemo što više gubitaka i dođemo do što više oružja« 
(Arhiv VII, Ca, k. 163, reg. br. 4/4).</p>
<p>5&nbsp; Milomir.</p>
<p>6&nbsp; Vidi dok. br. 171 i 175.</p>
<p>8 Rečenica je napisana mastilom, ćirilicom.</p>
<p>9 Mladen.</p>
<p>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_168.htm"><b>Prethodni dokument</b></a></TD>
<TD><a href="4_14_3_170.htm"><b>Slede&#263;i dokument</b></a></TD></TR></TABLE></CENTER> 

</TD></TR></TABLE>

</body></html>
