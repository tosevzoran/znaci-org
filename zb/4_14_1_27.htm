<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ÈETNIÈKOG POKRETA DRAŽE MIHAILOVIÆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_26.htm"><b>Prethodni dokument</b></a></TD><TD><a href="4_14_1_28.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>NAREĐENJE DRAŽE MIHAILOVIĆA OD 9. NOVEMBRA 1941. KOMANDANTU
  BOSANSKIH ČETNIČKIH ODREDA ZA PREBACIVANJE ČETNIČKIH JEDINICA IZ
  ISTOČNE BOSNE U REJON UŽICA I KOSJERIĆA RADI NAPADA NA PARTIZANE<sup>1</sup></strong></p>
<p align="center">MAJORU GOSPODINU DANGIĆU.&#8212;</p>
<p>Situacija je takva da sve naše trupe iz Bosne najbržim načinom
  povučete na Bajinu Baštu, usput i kod Vas sve partizane razoružavati i
  naoružavati naše ljude, na koji način povećavati Vaše odrede.<sup>2</sup> Čim
  dođete u Bajinu Baštu, jedan deo snaga uputite pravcem ka Užicu a drugi
  na Kosjerić, da napadaju na partizane, da ih razoružavaju i naoružavaju
  naše. Najnužnije čete ostaviti samo u Bosni, ali samo najnužnije.</p>
<p>U ciframa, 1/6 ostaviti a sa 5/6 gurati ovamo. Potrebno je da se
  Užice što pre zauzme, jer je tamo i fabrika oružja i municije koju mi
  već nemamo. Pri ovome preseći komunikaciju železnica: Užice&#8212;Višegrad i
  Užice&#8212;Požega, te da im pojačanja iz Užica i iz Požege ne mogu da stignu.</p>
<p>Znajte da su nas partizani napali mučki na dan 31. oktobra noću, i
  sa koncentrisanim snagama gurnuli na Požegu, koju su posle dvodnevne
  borbe zauzeli, iako uz njine velike gubitke.3 Kolona koja bude
  dejstvovala na Kosjerić ima da padne na pozadinu njihovih trupa koje se
  bore sa našim delo-vima na Subjelu.<sup>4</sup> Ovaj napad partizana na nas imao
  je za cilj da nam spreči dolazak pomoći iz Engleske, koja je trebala da
  se doturi preko Požege.<sup>5</sup> Od Londona smo dobili već neku pomoć, ali ona
  ne može biti brza i efikasna.<sup>6</sup> Treba dakle energično da nas podržite, da nam pomoć stigne kako bi smo mogli dalje
  produžiti našu borbu protiv okupatora.<sup>7</sup> Treba da znate da se na čelu
  partizana nalaze Hrvatske Ustaše,<sup>8</sup> kojima je za cilj da gurnu naš narod
  u bratoubilački rat i da spreče odmazdu Hrvatima.<sup>9</sup> Zato, žurno svim
  snagama napred po prednjem.</p>
<p>Obavestite o ovome i majora Todorovića<sup>10</sup> i sve komandante naših
  trupa, na pravcu Višegrad&#8212;Sarajevo i na drugim pravcima da Vam se
  pridruže u Vašem dejstvu na Užice.<sup>11</sup></p>
<p>Potvrdite mi prijem ovog izveštaja.</p>
<p align="center">9. novembra 1941 godine, </p>
<p align="center">17,30 časova</p>
<p align="center">PO ZAPOVESTI KOMANDANTA NAČELNIK GORSKOG ŠTABA</p>
<p align="center">potpukovnik,Drag. T. Pavlović s.r.</p>
<p align="center">(M.P.)</p>
<p align="center">Da je prepis veran originalu, tvrdi: </p>
<p align="center">M.P.<sup>12</sup></p>
<p align="center">KOMANDANT BOSANSKIH ČETNIČKIH ODREDA</p>
<p align="center">major, <strong>Jezd. S. Dangić</strong></p>
<p>&nbsp;</p>
<b class=medtxt><p><sup>1</sup> Fotokopija overenog prepisa (pisanog na mašini, ćirilicom) u Arhivu VII, Ča, k. 170, reg. br. 8/2.</p>
<p><sup>2</sup> U to vreme su partizanske snage, pošto su odbile napad
  četnika na Užice i Čačak, produžile dejstva protiv četničkih snaga koje
  su se povlačile ka Ravnoj gori, i stezale obruč oko štaba Draže
  Mihailovića (vidi dok. br. 13, 18, 20&#8212;26).</p>
<p><sup>3</sup> Oružam sukob u rejonu Užica i Požege izazvali su četnici.
  Opširnije o tome, vidi dok. br. 13&#8212;18 i Arhiv VII, Ca, k. 122, reg. br.
  43/10.</p>
<p><sup>4</sup> Radi se o borbama delova Užičkog NOPO kada su četničke snage
  po drugi put napale Užice (7/8. novembra) sa pravca Kosjerića.
  Opširnije o tome, vidi N. Ljubičić i dr., n. d., str. 245&#8212;250.</p>
<p><sup>5</sup> i <sup>6</sup> Tih. dana je od britanske kraljevske vlade Draža Mihailović
  očekivao pomoć u oružju i ratnom materijalu vazdušnim putem. S tim u
  vezi, on je potčinjenim komandantima izdao više naređenja da aerodrom,
  grad i okolina Požege budu pod kontrolom četnika (Arhiv VII, Ca, k. 50,
  reg. br. 3/1, 4/1, 8/1; k. 127, reg. br. 43/10).</p>
<p><sup>7</sup> Vidi dok. br. 11, nap. 5 i Prilog II, dok. br. 1&#8212;7.</p>
<p><sup>8</sup> Te tvrdnje su od četničkog pokreta DM širene sa ciljem da se
  srpsko stanovništvo na teritoriji NDH, ogorčeno na ustaške zločine,
  odvrati od pristupanja NOP-u.</p>
<p><sup>9</sup> Četnički pokret DM identifikuje ceo hrvatski narod sa ustaškim jedinicama</p>
<p><sup>10</sup>  Boško.</p>
<p><sup>11</sup> Komanda   Bosanskih  četničkih   odreda   nije  postupila   po  tom naređenju.</p>
<p><sup>12</sup> Okrugli pečat:  &#187;Komanda četničkih odreda Jugoslovenske voj-ske &#8212; Gorski štab br. 5&#171;. (Komanda bosanskih četničkih odreda).</p></b>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_26.htm"><b>Prethodni dokument</b></a></TD><TD><a href="4_14_1_28.htm"><b>Sledeci dokument</b></a></TD></TR></TABLE></CENTER>
</body>