<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_140.htm"><b>Prethodni dokument</b></a></TD><TD><a href="4_14_1_142.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 141</strong></p>
<p align="center"><strong>IZVEŠTAJ KOMANDANTA KOMANDE OPERATIVNIH JEDINICA ISTOČNE BOSNE I
 HERCEGOVINE IZ PRVE POLOVINE AVGUSTA 1942. O TOKU PRIPREMA ZA NAPAD NA
 FOČU, KADROVSKIM PROBLEMIMA I SARADNJI SA ITALIJANSKIM OKUPATOROM<sup>1</sup></strong></p>
<p>Dragi Čika Đoko</p>
<p>Danas sam dobio pismo od Branka i zove me na sastanak.<sup>2</sup> Depešu koju
 ste mi uputili za Foču kasno sam dobio tj. tačno 8. ov. mes. u 11
 časova pre podne.<sup>3</sup> Komunisti<sup>4</sup> su pokušali da pređu reku Neretvu, zato
 sam prinuđen bio da uputim Nevesinjsku i Kalinovičku brigadu gde se i
 sada nalaze u akciji. Borba se i sada vodi, ali nema velikih žrtava.
 Blizu Trnova pojavio se Rade Hamović i major Đokić sa jednom većom
 grupom partizana<sup>5</sup> sa namerom da se prebace u pravcu Kalinovika. Uputio
 sam kapetana Radmilovića sa jednom jačom grupom četnika da napadne
 Đokića i Hamovića.</p>
<p>O&nbsp; Foči ću se dogovoriti sa Čiča Brankom. Mislim da ne treba
 prenagliti. Foču možemo napasti samo onda kad će mo postići siguran
 uspeh. Jevđević je protiv napada na Foču jer predviđa hrđave posledice.
 Jevđevića sam pozvao hitno da se sastanemo sa Čika Brankom i da se
 dogovorimo o svemu. Jevđeviću, i meni nezgodno je da za pojedine
 srezove postavljate ljude a nas o tome ne obavestite na vreme, nego u
 isto vreme i mi postavimo tako da dođe do čitave zabune. Kapetan
 Am-brozić koga ste postavili za Čajnički srez predao se Hrvatima i
 stupio u Hrvatsku vojsku. U Čajničkom srezu postavili smo potporučnika
 Dukića<sup>6</sup> i poručnika Voju<sup>7</sup> Zečevića. Potrebno je bilo kada ste postavili
 Ambrozića da nas o tome izvestite. Mislim kad ljude postavljate na tako
 važne položaje treba stvar proveriti.</p>
<p>Neki Bodiroga, koji Vam se prestavio kao komandant odreda postavili
 ste ga kao oficira za vezu kod Talijanske komande u Plevljima, i
 predložili ga za unapređenje u čin potporučnika. Jevđević koji ima vrlo
 hrđavo iskustvo sa njime, protiv njega je i nije zato da mu se da ma kakav važan položaj a naročito
 kod Talijana. Pre nekoliko dana taj isti Bodiroga slagao je da mu je
 General Luzana kazao da se treba napasti Foča, dok sa generalom Luzanom
 uopšte nije govorio. Za Fočanski srez postavili smo za Komandanta
 brigade potporučnika Milana Matovića koji u Fočanskom srezu radi već
 godinu dana. Matović je naš čovek, ispravan i pošten a narod ga voli,
 naročito je Jevđević nastojao da on bude postavljen za komandanta
 brigade. Kapetan Nikić koji je odličan oficir postavljen je od Vaše
 strane isto za Foču a da mi o tome ništa nismo bili obavešteni.
 Jevđević i ja dogovorili smo se da ne vršimo nikakva postavljenja dotle
 dok od Vas ne dobijemo naročito odobrenje za svako pojedino lice. Nema
 smisla da ispadamo smešni u očima pojedinih ljudi. Molimo da nas putem
 stanice obavestite da li postoje slični slučajevi u drugim srezovima na
 poverenoj nam teritoriji kako bi mi naša punomoćija povukli. Kada se
 završi akcija oko Foče sa Jevđevićem putujem zajedno u Bosnu gde ćemo
 ostati na terenu. Ing. g. Zečević je stigao i predao mi je 50 komada
 zlatnika. Pored toga doneo je i onaj materijal koji ste nam poslali.
 Radujemo se da je ing. Zečević ovde koji će prema njegovim
 sposobnostima mnogo doprineti našoj zajedničkoj stvari.<sup>8</sup> Kapetan
 Pejović predao mi je 1,000.000 lira koje ste mi poslali preko Pavla.
 Padobrance sam uputio sa kapetanom Pejovićem. Stanicu sam zadržao jer
 druge nemani a tako mi je javio i Čiča Branko da stanica ostane kod
 nas. Stanica koju ste mi uputili uopšte je neupotrebljiva. Mislim pošto
 se na ovome terenu odigravaju vrlo važni događaji to nam je nemoguće da
 ostanemo bez stanice jer Vas nebi mogli izveštavati o svim važnim
 promenama koje su ovde vrlo česte.</p>
<p>Slovenčev novac u zlatu zadržao sam kod mene. Jevđeviću sam predao
 100 komada zlatnika i 320 dolara. Priznanicu će Vam prikazati Naumović.
 Kod mene se nalazi još 169 zlatnika, ako Vam trebaju ja ću Vam ih odmah
 poslati. Zlatnike koje ste meni lično predali u svoje vreme od njih sam
 potrošio 5 komada.</p>
<p>Sa Talijanima razgovorao sam u prisustvu Jevđevića. Sporazum koji su
 mi ponudili da potpišem odbio sam. Talijani su u tom sporazumu smatrali
 nas kao neku njihovu miliciju. Ja sam im predložio da sporazum mogu sa
 njima napraviti samo u onome duhu kao što ste me Vi putem depeše
 ovlastili. Ja mislim sa ovim ne treba žuriti, to sam rekao i Jevđeviću, treba
 sačekati razvoj događaja. Birčanin se nalazi u Splitu sa svojim Štabom.
 Poručnik Jovanović-ađutant Birčaninov koji je Vama prestavljen saznao
 sam da je Jevrejin, njegova je uloga slična Hanafu. Govori se da njihov
 Štab troši mnogo novaca tako da po jedan ručak plaćaju po 300 dinara po
 osobi. Mislim da bi trebalo dati jedan opšti raspis da se u naše redove
 ne uvlače Jevreji jer sa njima imamo hrđavo iskustvo, pored toga treba
 kontrolisati kuda se troše sve pare koje se dobiju od naroda i od Vas.</p>
<p>Kod nas se stvari razvijaju vrlo dobro sa svih strana dolaze kuriri
 i radimo i danju i noću. Nama je rad olakšan kad narod zna da radimo u
 Vaše ime. Srpski je narod s Vama i svi drugi autoriteti prema Vama
 otpadaju. Narod traži Vas i svaki onaj koji hoće da radi u Vaše ime
 uspeh mu je siguran.</p>
<p align="center">S verom u Boga za Kralja i Otadžbinu.</p>
<p align="center"><strong>Ištvan</strong></p>
<b class=medtxt><p><sup>1</sup>&nbsp; Original (pisan na mašini, ćirilicom) u Arhivu VII, Ča, k. 222, reg. br. 49/5 (BH-V-2285).</p>
<p><sup>2</sup> To pismo redakcija nije pronašla.</p>
<p><sup>3</sup> Vidi dok. br. 149, tel. br. 320, 336, 414 i 431.</p>
<p><sup>4</sup>&nbsp; i <sup>5</sup> Odnosi se na borce iz 3. bataljona 5. proleterske
 (crnogorske) NOU brigade i Hercegovačkog NOPO (vidi dok. br. 131, nap.
 11, 14 i 15 i dok. br. 133).</p>
<p><sup>6</sup>&nbsp; Mladin.</p>
<p><sup>7</sup> Vojislav Voja.</p>
<p><sup>8</sup> Inž. Vladimir Vlado Zečević je upućen u Hercegovinu radi
 angažovanja za četnički pokret pristalica Zemljoradničke stranke, čiji
 je član i sam bio. Radi što uspešnijeg izvršenja tog zadatka, za
 nekoliko meseci je, iako nije bio rezervni oficir ni podoficir, postao
 kapetan I klase i komandant Nevesinjske četničke brigade (Arhiv VII,
 Ča, k. 236, reg. br. 6/11).</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_140.htm"><b>Prethodni dokument</b></a></TD><TD><a href="4_14_1_142.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
