<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_86.htm"><b>Prethodni dokument</b></a></TD><TD><a href="4_14_1_88.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 87</strong></p>
<p align="center"><strong>IZVEŠTAJ KAPETANA RADOJA NEDELJKOVIĆA OD 26&#8222; MAJA 1942. DRAŽI MIHAILOVIĆU O RAZGOVORU SA BRITANSKIM OFICIRIMA<sup>1</sup></strong></p>
<p align="center">NEDELJKOVIĆ L. RADOJE</p>
<p>Vazduhoplovni kapetan  II  klase</p>
<p>26 maja 1942 god.</p>
<p>Položaj</p>
<p align="center">NA LIČNOST GOSPODINU MINISTRU VOJSKE I MORNARICE</p>
<p>Izveštaj o razgovorima sa Englezima.&#8212;</p>
<p>Na dan 24 maja 1942 godine prišla su mi dva Engleska oficira koja se
  nalaze kod nas i zapitali su me da li sam ja taj koji sam sad došao iz
  Engleske.<sup>2</sup> Odgovorio sam da jesam. Zatim je Hadson pitao sa kime sam
  došao, da li sam došao sam, ili sa još nekim Englezima. Rekao sam mu da
  nisam sam već sa još dva Engleza i to majorom Terensom Atertonom<sup>3</sup> i još
  jednim radiotelegrafistom Englezom. Pitali su me gde su sada i zašto
  nisu došli ovde sa mnom. Ja sam im odgovorio da su se oni odvojili od
  mene i otišla u pravcu Srbije preko svojih poznanika da što pre dođu do
  đenerala g. Draže Mihailovića da se preko njegove radio stanice jave
  svojoj komandi da traže novu radio stanicu pošto im stanica koju su
  doneli neispravna i nisu mogli da uhvate vezu. Kada se budu javili
  preko stanice đenerala g. Mihailovića svojoj komandi i kad dobiju novu
  stanicu da se vrate na produženje svoga zadatka. Hadson me je upitao
  koji je njegov zadatak. Na ovo sam mu odgovorio onako kako mi je to
  major g. Aterton izneo tj. da njegov reon rada bude Bosna, Hercegovina
  i Crna Gora i da sarađuje sa onom stranom koja se bori protiv
  okupatora, a dobio je naređenje od svoje komande da bude i sarađuje sa
  partizanima u Jugoslaviji. Kada sam mu ovo rekao kapetan g. Hadson je
  malo višim uzrujanim glasom rekao:<sup>4</sup> &#187;da ja znam da stvarno i partizani jedino vode borbu sa Nemcima i Italijanima, dok četnici
  sarađuju sa okupatorima a da se jedino bore protiv partizana. Dobro je
  što dolazi još jedan Englez da vidi kakvo je ovde stanje u propaloj
  Srbiji&#171;. Objasnio sam mu da je sada građanski rat u Jugoslaviji i da mi
  gledamo da sredimo svoje unutrašnje stanje pa tek da se borimo protiv
  glavnog neprijatelja. Na to mi je Hadson rekao: &#187;partizani nisu
  neprijatelji a borba sa njima ide na štetu Engleske. Zato mi Englezi
  nemožemo ni da pomažemo one koji ne rade u korist Engleske. Kada je to
  video đeneral g. Mihailović oterao me je od radio stanice, ja sam
  izgubio svaku vezu sa mojom komandom i prelazim iz ruke u ruku
  pojedinih odreda i smatraju me kao zarobljenika&#171;. Pitao ,sam ga kakva
  je bila njegova dužnost kada je došao u Jugoslaviju i kome je bio
  upućen. Kapetan g. Hadson mi je odgovorio: &#187;Ja sam određen kao oficir
  za vezu sa većim ovlašćenjem i to kod onih koji se bore protiv
  okupatora. Ovde ja nisam ništa.&#171;</p>
<p>Drugi Engleski oficir čije pravo ime neznam ali ga ovde zovu
  Radovan<sup>5</sup> a koji je bio s nama u društvu rekao je:<sup>6</sup> &#187;jedva čekam da dođe
  avion da odem u Englesku, Srbija ništa ne valja.&#171; On mi je takođe izneo
  da Engleska ne može da pomaže one koji ne rade u njenom interesu. Pored
  toga nastavili smo još razgovor o pojedinim stvarima manje važnim i iz
  njihovog izlaganja uvideo sam da su sve Engleske misije upućene manje
  više sa istim zadatkom u našu državu, a u vezi moga ranije dostavljenog
  izveštaja.<sup>7</sup></p>
<p align="center">Vazduhoplovni kapetan II klase,</p>
<p align="center"><strong> Rad. L. Nedeljković</strong></p>
<p>Za arhivu. Karakteristično za trgovačko shvatanje Engleza za ljudske
  živote drugih nacija, koji treba da odigraju crnačku ulogu za njihovu
  &#187;plemenitu rasu&#171;.<sup>8</sup></p>
<b class=medtxt><p><sup>1</sup> Original (pisan na mašini, ćirilicom) u Arhivu VII, Ča, k. 20, reg. br. 6/2 (VK-V-705/1).</p>
<p><sup>2</sup> i <sup>3</sup> O dolasku R. Nedeljkovića u Jugoslaviju i majora Atertona, vidi dok. br. 84, nap. 6 i 7.</p>
<p><sup>4</sup> Tekst do kraja stava je, olovkom, podvukao major Zaharije Ostojić.</p>
<p><sup>5</sup> Džons Roland</p>
<p><sup>6</sup> Tekst do kraja rečenice je, olovkom, podvukao major Zaharije Ostojić.</p>
<p><sup>7</sup>&nbsp; Taj izveštaj nije pronađen.</p>
<p><sup>8</sup>&nbsp; Tu belešku je, olovkom, dopisao major Z. Ostojić na poleđini dokumenta</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_86.htm"><b>Prethodni dokument</b></a></TD><TD><a href="4_14_1_88.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
