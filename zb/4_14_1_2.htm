<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_1.htm"><b>Prethodni dokument</b></a></TD><TD><a href="4_14_1_3.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>NAREĐENJE KOMANDANTA ČETNIČKIH GORSKIH ŠTABOVA OD AVGUSTA 1941. ZA FORMIRANJE ČETNIČKIH JEDINICA<sup>1</sup></strong></p>
<p align="center">UPUT</p>
<p align="center">ZA  IZVRŠENJE  ZADATAKA  ČETNIČKIH  ODREDA JUGOSLOVENSKE VOJSKE.</p>
<p>Naša država Kraljevina Jugoslavija nalazi se još u ratnom stanju sa
  neprijateljem &#8212; Nemcima, i njihovim saveznicima. Prema položenoj
  zakletvi Otadžbini i Kralju, dužnost nam nalaže, da se po svakoj ceni
  odužimo svojoj savesti, oslobođenjem svoje Otadžbine od neprijatelja.</p>
<p>Radi izvršenja za nas ovog Svetog zadatka,</p>
<p align="center">NAREĐUJEM:</p>
<p>1) Da se odmah u svim selima, varošima i varoškim kvar-tovima
  formiraju čete od vojnih obaveznika mlađih godišta od 20&#8212;30 godina.
  Jačina ovih četa u prvom vremenu biće 30&#8212;40 obaveznika. Svakoj četi
  odrediti komandira, bez obzira na čin i zvanje u vojsci, a četa nosiće
  naziv ime svoga komandira. Formiranje ovih četa prema sadašnjim
  prilikama izvršiće se u strogom poverenju, a snabdevanje oružjem i
  municijom za sada izvršiti na terenu, po mogućstvu što se više može.
  Kako će ove čete u danom [momentu] opšteg ustanka<sup>2</sup> i oslobođenja, biti
  pokretne zbog izvršenja opšteg zadatka, to moraju biti spremne za
  pokret i moraju imati spremljenu rezervnu hranu za 3 (tri) dana. Odelo
  narodno, a propisna je vojnička šajkača. Zadatak je ovih četa: krstarenje po okolini u patrolama ili
  atarom sela u cilju sprečavanja pljačke i nasilja nad građanstvom
  dotičnog mesta.<sup>3</sup></p>
<p>Onemogućavanje razornim elementima, da uzimaju maha, ali ovo ne
  izvoditi sukobima, već pariranjem &#8212; jačim organizovanjem.<sup>4</sup> Sukobi sa
  Nemcima da se izbegavaju dok je god to moguće, ali u slučaju nasilja
  ili bezvlašća, bez obzira ko to bio, oružjem odmah sprečiti i
  građanstvo zaštititi. Pljačkaše likvidirati brzo i kratko. Ovo
  krstarenje vršiti isto tako u strogom poverenju bez ikakvog alarmiranja
  i isticanja.</p>
<p>Red i vojna disciplina na najdostojnijoj visini. Svi prestupi u ovome biće podvrgnuti Prekom Vojnom Sudu.</p>
<p>2) Tako isto da se po istim mestima, selima i varošima, pored ovih
  pokretnih četa mlađih godišta formiraju jednovre-meno čete starijih
  godišta, od 30&#8212;40 godina, a u jačini 15&#8212;20 vojnika, a prema prilikama
  mesta i više. I ove čete imaće tako isto svoje komandire, a nastojaće
  se da i one budu snabdevene što više oružjem ili ma kako bilo
  odbranbenim sredstvima. Ove čete starijih godišta biće stalno na mestu.
  Formiranje ovih četa vršiti iz ozbiljnih, poštenih i odvažnih
  obaveznika.</p>
<p>Zadatak je ovih četa: da od momenta opšteg ustanka i oslobođenja
  preduzmu vlast u svoje ruke u dotičnom mestu, ako je dotadanja vlast
  pokolebana, nesigurna za oslobođenje od neprijatelja ili se
  kompromitovala u službi neprijatelja. Ovaj posao izvršiti u svemu po
  zakonima naše Države.</p>
<p>Ove čete će posesti sve važne vojne i državne objekte kao: pošte,
  stanice, železnice, mostove i aerodrome, ako ih bude bilo u mestu. Sve
  te objekte najstrožije čuvati a u slučaju da ih neprijatelj koristi,
  kvariti.</p>
<p>Postoje razna sredstva za sprečavanje na saobraćaju i komunikacijama.</p>
<p>Po većim mestima, varošima i varošicama ove će čete naimenovati
  komandanti mesta koji će imati potčinjene komandante saobraćaja i
  ishrane, t.j. komandant saobraćaja staviće pod svoju komandu sva
  motorna i zaprežna sredstva i staviti ih u službu naše vojske &#8212;
  pokretnim četama.</p>
<p>Komandant ishrane staviće pod svoju komandu sve magacine hrane i
  pekare da bi pokretne čete i građanstvo bilo u ishrani osigurano.</p>
<p>U pogledu žandarmerije koja je u zahvatu reona sreskog komandanta
  sa njom odmah uhvatiti veze, držati u svojim rukama tako, da njen rad
  bude u saglasnosti sa našim ciljem u slučaju da ista bude primorana da
  se bori sa Nemcima protivu komunista (partizana) povesti ih i uputiti u
  odrede pokretnih četa.<sup>5</sup></p>
<p>Sa petokoloncima, izdajnicima Otadžbine i neprijateljskim vojnicima postupiti po datim vojnim upustvima i vojnim propisima.</p>
<p>Zadatak i dužnost ovih četa velika je, zato njihovo formiranje da bude prema mestima i mesnim prilikama.</p>
<p>Određeni su Sreski i Oblasni komandanti sa kojima održavati veze vršeći sporazumno izvršenje zadatka.<sup>6</sup></p>
<p>Izgovor pojedinih ljudi da imaju seoske poslove ili svoje domaće ne
  primati, jer je Otadžbina u ratnom stanju. Sve apsolutno što je vojni
  obaveznik ima odmah da se stavi sa oružjem na službu Otadžbine a
  vojnička disciplina odmah zavede, te tako narod probuditi iz ropske
  začmalosti, kukavičluka i malaksalosti.</p>
<p>Meni odmah da se podnese izveštaj o izvršenju prednjega sa svima
  detaljima. Oblasni i Sreski komandanti će o ovome voditi strogo računa.</p>
<p>Svi aktivni i rezervni oficiri i podoficiri, kojima je već izdato
  pismeno naređenje imaju se odmah staviti u službu izvršenja ovoga
  zadatka Jugoslovenske Vojske.<sup>7</sup> Izgovor o porodičnim prilikama ne primati jer su imali prilike do sada da srede
  ta pitanja, a Država je u ratnom stanju i ne opravdava te izgovore.</p>
<p>Prednje uputstvo dostavlja Vam se lično i strogo vodite računa da
  ovo uputstvo ne padne u tuđe ruke, jer ćete odgovarati odmah bez
  milosti Prekom Vojnom Sudu.</p>
<p>Za vezu sa mnom i međusobno, kao i postojećim Gorskim Štabovima Jugoslovenske Vojske, obraćam Vam naročitu pažnju.</p>
<p>Tajnost u potpunom mora biti zastupljena.</p>
<p>Intrige, prepričavanja i tome slično u korenu sprečiti.</p>
<p align="center">U IME BOGA POČNIMO RAD!</p>
<p align="center">KOMANDANT GORSKIH ŠTABOVA JUGOSLOVENSKE VOJSKE<sup>8</sup> </p>
<p align="center">Đeneralštabni pukovnik, </p>
<p align="center"><strong>Draža M. Mihajlović</strong><sup>9</sup> s.r</p>
<p align="center">Overava<sup>10</sup> </p>
<p align="center">M.P.<sup>11</sup></p>
<br>
<p><sup>1</sup> Overen prepis originala (pisan na mašini, ćirilicom) u
  Arhivu VII, Ča, k. 7, reg. br. 15/1 (VK-V-570/1). Vreme nastajanja
  dokumenta dato je na osnovu primarnih izvora o organizaciji četničkih
  jedinica (Arhiv VII, Ca, k. 164, reg. br. 21/5 i k. 170, reg. br. 14/1
  i 34/1) i na osnovu ostalih izvora kojim je redakcija raspolagala.</p>
<p><sup>2</sup> Dan početka ustanka u četničkim dokumentima ima više naziva:
  &#187;otsudni momenat&#171;, &#187;presudni momenat&#171;, &#187;otsudni trenutak&#171;, &#187;mome-nat
  povoljnih uslova&#171;, &#187;dani moment&#171; i dr. Četnički pokret DM je &#187;povoljnim
  uslovima&#171; smatrao invaziju saveznika na Balkan, odnosno njihov prodor u
  Jugoslaviju. Kako se to nije ostvarilo, do oružanog ustanka četničkog
  pokreta DM nije došlo. Pravdajući politiku saradnje sa okupatorom u
  borbi protiv NOP, Draža Mihailović je u telegramu komandantu Rasinskog
  četničkog korpusa 13. decembra 1943, između ostalog, pisao: &#187;U odnosu
  na okupatora mi imamo određenu liniju od koje nećemo otstupiti makar
  šta bilo sve dok ne dođe do invazije Balkana. Ovo radi znanja za
  komandante korpusa i više starešine&#171; (Arhiv VII, Ca, k. 278, reg. br.
  1-55).</p>
<p><sup>3</sup> Opširnije o tome: Zbornik dokumenata i podataka o
  narodnoos-lobodilačkom ratu jugoslovenskih naroda (dalje: Zbornik
  NOR-a), tom I, knj. 1, dok. br. 45, knj. 2, dok. br. 13, 14 i 18,
  Rodoljub Čolaković, Zapisi iz oslobodilačkog rata, knj. 1 (dalje: R.
  Colaković, Zapisi, I), str. 158, 250 i 251.</p>
<p><sup>4</sup> Radi se o dejstvima radi ometanja rada teritorijalnih
  rukovodstava KPJ i partizanskih štabova na organizaciji oružane borbe
  protiv okupatora i kvislinga. Ne uspevši da &#187;jačim organizovanjem&#171;
  onemogući oružanu borbu koju je KPJ tada uspešno vodila u Srbiji,
  četnički pokret DM je u jesen 1941. poveo oružanu borbu protiv NOP-a.</p>
<p><sup>5</sup> Odnosi se na žandarmerijske jedinice koje je, od žandarma
  Kraljevine Jugoslavije, formirala kvislinška Komesarska uprava Srbije
  (obrazovana je 1. maja 1941, a nazivana je i vladom). Formirane su
  naj-pre u Beogradu a nešto kasnije i u unutrašnjosti Srbije. Opširnije
  o tome vidi: Arhiv VII, fond Nedićeva arhiva (dalje: Nda), k. 19, reg.
  br. 5/1. Povezivanje sa žandarmerijom radi stvaranja uporišta u tim
  kvis-linškim jedinicama bio je stalan zadatak organizatora četničkog
  pokreta DM (vidi dok. br. 4 i 34).</p>
<p><sup>6</sup> Redakcija nije pronašla dokumente o organizaciji i zadacima
  sreskih i oblasnih komandanata iz 1941. godine. Postoji uputstvo majora
  Boška Todorovića od 2 septembra 1941. za rad komandanta četničke
  opštine (Arhiv VII, Ča, k. 170, reg. br. 35/3) i njegovo Uputstvo za
  rad sreskih i okružnih komandanata (Arhiv VII, Ca, k. 223, reg. br.
  1/11). Pored ovog, postoji Uputstvo komandanta Rasinskog korpusa od 20.
  aprila 1942. za rad sreskog komandanta (Arhiv VII, Ča, k. 79, reg. br.
  6/5).</p>
<p><sup>7</sup> Oficire i podoficire koji su se, u leto 1941, okupili oko
  četničkog štaba na Ravnoj gori, Draža Mihailović je upućivao u pojedine
  krajeve Srbije (Arhiv VII, Ča, k. 99, reg. br. 1/1: naređenje kapetanu
  Jovanu Jovanoviću od 14. jula 1941. za rad na području Rudnika i
  Kosmaja). Njihov zadatak je bio da šire propagandu kako vojska
  Kraljevine Jugoslavije postoji i da nije kapitulirala, da je svaki građanin i dalje
  pod obavezom zakletve, da oni istupaju kao kraljevi izaslanici, da na
  svom terenu obveznike unose u mobilizacijske spiskove i da ne treba
  stupati u borbu protiv okupatora, već samo organizovati se i čekati
  &#187;povoljan trenutak&#171;. Sa stvaranjem stalnih vojnih jedinica D.
  Mihailović je počeo tek u drugoj polovini avgusta 1941, i to podstaknut
  pojavom NOP odreda i njihovim uspesima u zapadnoj Srbiji. Te jedinice
  nazvao je četničkim odredima redovne vojske, kasnije &#8212; jugoslovenske
  vojske. Na tom području od četničkih jedinica u borbi protiv okupatora
  zajedno sa NOP odredima učestvovali su: Cerski četnički odred pod
  komandom kapetana Dragoslava Račića (Zbornik NOR-a, tom I, knj. 1, dok.
  br. 92, 61 i 70); Odred potpukovnika Veselina Misite, Odred poručnika
  Ratka Martinovića i Odred popa Vlada Zečevića (R. Martinović i V.
  Zečević su 1941. pristupili NOP-u i u njegovim redovima ostali do
  oslobođenja). Međutim, ti četnički komandanti nisu stupili u borbu
  protiv neprijatelja po naređenju D. Mihailovića već samoinicijativno,
  iz rodoljubivih pobuda. Opširnije o borbenoj saradnji pomenutih
  četničkih jedinica sa partizanskim jedinicama, vidi: Zbornik NOR-a, tom
  I, knj. 1, dok. br. 1, 3, 5 i 11; tom II, knj. 1, str. 74 i 75;
  Oslobodilački rat, knj. 1, str. 58; Ratko Martinović, Od Ravne Gore do
  Vrhovnog štaba.</p>
<p><sup>8</sup> U dokumentima četničkog pokreta, D. Mihailović se 1941. godine
  pojavljuje u nizu funkcija: &#187;Komandant gorskih štabova jugoslovenske
  vojske&#171;, &#187;Komandant četničkih odreda Jugoslovenske vojske&#171; i &#187;Komandant
  Jugoslovenskih trupa u Otadžbini&#171;. Do juna 1942. potpisuje se kao
  &#187;Komandant JVUO&#171;, a od tada kao &#187;Načelnik Štaba VK JVUO&#171; ili kao
  &#187;Ministar vojske, mornarice i vazduhoplovstva&#171;. Naziv &#187;Gorski štab&#171; u
  četničkoj vojnoj terminologiji (od juna 1942. godine) upotrebljava se
  za sve štabove i komande ranga brigade i viših štabova i komandi.</p>
<p><sup>9</sup> Tako u dokumentu, treba: Mihailović.</p>
<p><sup>10</sup> Ta reč je dopisana mastilom.</p>
<p><sup>11</sup> Okrugli pečat: &#187;Komanda čet.[ničkih] odreda Jug.[oslovenske] vojske &#8212; Gorski štab&#171;.</p>


<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_1.htm"><b>Prethodni dokument</b></a></TD><TD><a href="4_14_1_3.htm"><b>Sledeci dokument</b></a></TD></TR></TABLE></CENTER>
</body>