<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 1</b><br> 

<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_198.htm"><b>Prethodni dokument</b></a></TD>
<TD><a href="4_14_1_200.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BR. 199</strong></p>
<p align="center"><strong>IZVESTAJ DOBROSAVA JEVĐEVIĆA I MAJORA BAĆO-VIĆA OD 
NOVEMBRA 1942. DRAŽI MIHAILOVIĆU O PROBLEMIMA ISHRANE, ORGANIZACIJI PROPAGANDE 
PROTIV NOP-a I O ODNOSU PREMA MUSLIMANIMA I ITALIJANIMA1</strong></p>
<p>Uvaženi Gospodine Ministre,</p>
<p>čast mi je zajedno sa majorom Baćovićem dostaviti Vam sle-deći detaljan 
izveštaj iz svih oblasti naše aktivnosti u ovoi zoni:</p>
<p align="center">Pitanje prehrane.</p>
<p>Ono je najvitalnije i od njegovog pravilnog rešenja, u koliko se rat ranije 
ne svrši, zavisi i uspeh naše akcije na spašavanju srpskog naroda. Radi njega 
gutamo i mnoge pilule u našem odnosu sa Italijanima. Kako smo ranije izvestili 
prvenstveno smo pokušali, da manjak na hrani nadoknadimo kupovinom u Italiji.2 
Do sada smo uspeli uzeti jedan vagon graha, te jedan vagon marmelade, jedan 
vagon konzerviranog mesa i sardina, te oko deset hiljada kila graška i povrća 
druge vrste u konzerviranom stanju. Osim toga oko dva vagona brašna, ali brašno 
mnogo trošimo na hranu letećih brigada i nelegalizovanih odreda. Sada sam 
poduzeo energičnu akciju da dobijemo hranu za treću zonu3 (naša slobodna zona 
gde nema talijanskih trupa i to od Foče do Trnova). Tu smo prijavili Talijanima 
tri bataljona u Kalinoviku, Miljevini i Jahorini u ukupnoj jačini od devet 
stotina ljudi. Predočio sam Italiji da od tih bataljo-na u zimi zavisi 
sigurnost Hercegovine od partizanske invazije, a kako su terenski tako položeni, 
da su šest meseci izolova-ni od sveta zatražio sam od njih, da za te trupe 
odmah prebace hranu za šest meseci, to jest oko stotinu i šezdeset hiljada 
obroka. Oni su načelno pristali i ako to i izvrše, mi ćemo vas depešom 
izvestiti. Tim bi dobili ogromnu rezervu, koja bi nam mogla da sjajno posluži i 
za slučaj da vi naredite operacije opšteg karaktera u vezi sa svetskom 
situacijom. Osim gorepomenute kupljene hrane, mi smo kupili i imamo u našem 
glavnom štabu u Kalinoviku4 osam hiljada konzervi i osam hiljada dvopeka, te 
tri i po hiljade obroka vlažne hrane. Pored toga i ona hrana što je pošalju 
Talijani biće sva maga-zionirana u Kalinoviku. Zatim imamo isto osam hiljada 
konzervi još i osam hiljada dvopeka u Zovcmdolu u nevesinj-skom srezu. Narodu 
smo do sad nabavili za Hercegovinu dvadeset i četiri vagona soli, a komanda ima 
svoje rezerve u Kalinoviku vagon soli i u Trebinju pola vagona, te konačno šes-deset 
kvintala brašna u Foči dobivenog za so, a pored toga Fočanska brigada ima 
svoje rezerve četiri vagona žita. Konačno imamo od ratnog plena u Dobrom 
polju trideset kvintala belog brašna. I većina ostalih hercegovačkih brigada 
ima svoje posebne rezerve. Intervencijom Italije prisiljeni su Hrvati, da daju 
našim srpskim porodicama u Hercegovini iste obroke kao i drugom stanovništvu, 
što pre nisu radili. Predviđeno je da Hrvati do prvog decembra uvezu osamdeset 
vagona kukuruza i pedeset vagona krtole. Da bi zainteresovali sreske i brigadne 
komande za pitanje prehrane i da bi im davanjem inicijative omilili rad, mi smo 
rešili da decentralizujemo i brigu oko prehrane i pomaganje sirotinje. Ovim se 
načinom glavna komanda uklanja i zlonamernoj kritici protivnika. Tako smo 
svakom srezu u slobodnoj Hercegovini odredili da ste im Vi stavili na 
raspolaganje kao prvu pomoć po milion dinara.5 Za utrošak ove sume stara se 
posebni odbor za prehranu u kom su i komandant brigade i komandant sreza. Pola 
milio-na odbor ima da upotrebi za pomoć najsiromašnijim, za kolektivne nabavke 
hrane od Hrvata i Talijana, za zamene i itd., te konačno za lokalne pomoći 
sirotinji u novcu. Drugih pola miliona ima odbor da upotrebi za otkup vune i kože 
od naroda. Ova se vuna i koža plaća više nego je plaća država a upo-trebiće 
se na osnovu naših ugovora za zamenu za brašno sa Italijom i to u relaciji pet 
kg kukuruza za kg vune i tri kg kukuruza za kg kože ovčije. Ovo brašno će 
komanda također dati tim srezovima. Ovu pomoć su dobili srezovi Stolac, 
Lju-binje, Gacko, Bileće, Trebinje, Mostar, Nevesinje i Konjic. Novac koji su 
Italijani bili namenili vojsci a koji iznosi prosečno oko milijun dinara po 
srezu također smo primili i u celosti stavili na raspolaganje odborima za 
prehranu odnosnih sre-zova za nabavku hrane. Srezovi koji graniče prema Crnoj 
Gori, Goranskom, Foči itd. iz ovih sretstava kupuju so i menjaju tamo za žito, 
pa je i tim putem nabavljeno nekoliko vagona žita. Pored gornjeg naredili smo 
da se obustavi iz Hercegovine izvoz svih namirnica, a našem stanovništvu 
zabranili prodaju stoke već naredili da se kolje, soli i suši. U većem delu 
sre-zova prepustili smo sreskim odborima da vrše i jednu vrstu kolektivizacije 
oduzimajući od imućnijih višak stoke i dajući ga siromašnijim. Oduzetu 
stoku neki srezovi plaćaju a neki daju priznanice. Komanda za potrebe vojske počinje 
ove ne-delje da kupuje volove, koje će da kolje i suši. Nutrinjom koja nije za 
(sušenje hraniće se vojska, od otpadaka pravićemo sapun, loj čuvati za zimu, 
a sa ostalim hraniti svinje. Mislim zaklati najmanje pet sto volova a sve 
potrebne sušnice i ostalo imamo u našoj glavnoj bazi u Kalinoviku. Najteži 
nam je problem stanovništva, kome je pored gladi izgoreo i krov nad glavom. 
Jedan deo od tih već smo naselili u napuštenim kućama muslimana u Foči čiji 
spisak prilažemo,6 a hranićemo ih ako se mogne dobaviti hrana sa onim što ste 
nam javili da ćemo da dobijemo u Sandžaku. Srezu fočanskom smo dali posebne 
kredite za kupovinu duvana i oraha, koje ćemo također zameniti za brašno. 
Duvana ćemo skupiti oko jedan vagon. Bili smo ugovorili sa Italijom, da hranu 
koju kupujemo u Sandžaku transportujemo preko Višegrada u Foču, ali to će ići 
teško jer su baš naši prekinuli prugu kod Ustiprače.</p>
<p>Napominjem još da mi primamo u celosti hranu za posadne čete, kako se međutim 
veći deo ljudstva nalazi kod svojih kuća, to mi imamo uvek ušteda, koje 
delimo sirotinji. Što se tiče ishrane istočne Bosne, koja je još u težim 
okolnostima, način njene ishrane i naše pomoći kod toga izneli smo vam u 
posebnom izveštaju o sastanku sa bosanskim glavarima.7 U vezi svega izloženog 
uviđate i sami da su sume, koje ste nam stavili na raspolaganje nedovoljne, pa 
vas ponovno mnogo molimo da nam [se] novac za ostvarenje našeg programa što 
pre doznači. Novac se troši striktno po programu što delegati vrhovne komande 
mogu uvek da utvrde u našem knjigovodstvu. Ovo napominjemo radi toga što smo 
saznali da su izvesna lica pravila kod vas primedbe o našem rukovanju sa 
novcem. Ovom prilikom napominjemo, da smo saznali, kako su vas obavestili, da i 
neke naše depeše ne odgovaraju istini ili čak da su svesno netačne. Kategorički 
tvrdimo, da nosimo punu odgovornost za sve što smo vas izvestili, te da je taj 
informator najordinarnije lagao.</p>
<p align="center">Pitanje nacionalne propagande i duhovna raspoloženja masa</p>
<p>Propagandu ne sprovodimo u našoj zoni po šabloni, koja nam je dostavljena. 
Utvrdili smo prvenstveno, da u ovim krajevima pisana reč ni iz bliza ne može 
zameniti usmenu propagandu. Narod je primitivan i oni pismeni, to su samo u 
toliko što su prošli kroz osnovnu školu, ali niti čitaju niti za čitanje 
osećaju potrebu. Najteže je za narod pisati a većina redaktora naših 
Vidovdana nije tom poslu dorasla. Delovati mogu i biće čitani samo najkraći 
sastavi u kojima je sa malo reči sažeta neka velika misao jednostavnim 
narodnim jezikom, ili koja prigodna pesmica, koja se može i pevati. Jevđević 
nema za to vremena, a pogodnih novinara uprkos obećanjima iz Beograda ne 
dobivamo. Šantić je fizički slab i komotan i od njega ne možemo drugo tražiti 
nego da piše svoju knjigu. Mislili smo da dozovemo Grđića, ali sad zbog Birčaninove 
bolesti neophodan je u onoj zoni. Pristupili smo radi toga u glavnom usmenoj 
propagandi šaljući povremeno na teren narodne intelektualce iz sreza u srez, 
koji obilaze sela, drže sastanke i nevezano razgovaraju sa narodom o svim 
pitanjima koja ga zanimaju. Imamo stalno u pokretu desetak takvih ljudi od kojih 
su najglavniji doktor Tošo Perović,8 doktor Ukropina9 i bivši sreski načelnik 
Jojić 10 Agitacija prvenstveno antikomunistička ali se narod također i vrlo 
mnogo interesuje o budućem uređenju države. Poenta antikomunističke 
propagande nam je u tom, da bi formiranje komunističke Jugoslavije onemogućilo 
Srbima ne samo pravo na osvetu i naknadu žrtava, nego bi ih deklasiralo na građane 
drugog reda, pošto bi sve an-tisrpsko potražilo utočišta u komunizmu. Ideju 
ravnogorske države narod prima sa oduševljenjem, a naročito se u narodu raširila 
krilatica, da se oružje neće polagati, dok se takva država ne ostvari. Najviše 
obrađujemo princip socijalne pravde u novoj državi, jer se tek sada vidi 
koliko je predratna zemljoradnička propaganda raspirila klasnu mržnju u 
narodu. Narod sa negodovanjem prima svako pominjanje imena Jugoslavije, pa o 
njoj neće da čuje ni u konfederativnoj formi. Imamo također muku sa našom 
taktikom pomirijivosti prema poštenim Hrvatima i Muslimanima. Pojedine hrvatske 
oficire koje smo rasporedili gleda sa nepoverenjem, a još sumnjičavije se 
odnosi prema muslimanima koji metnu orla i kokardu. Biće težak problem zadržati 
mase pri konačnom obračunu, da ne plate i pravim i krivim. Prilikom operacija 
u Bosni svedoci smo bili najbestijalnijeg klanja dece od godinu i dve dana i to 
ne od pojedinaca, nego i od celih grupa.11 Iskonski instinkti počinju da bivaju 
predominantni u narodnoj duši. Isto tako smo utvrdili niz slučajeva ordinarne 
pljačke, ali se na to moralo gledati malo blaže, jer je ceo kult naše prošlosti 
i nacionalna epopeja protkana sa tim pojavama. O pojavama komunista u Bosni 
govorimo u drugom izveštaju,12 u hercegovačkoj zoni ima ih u nevesinjskom 
srezu, nešto konjičkom srezu i u tre-binjskoj šumskoj oblasti.13 Leteće 
brigade i njihove čete stalno su u akciji i svaku pojavu ugušuju u zametku. 
Najviše nam smetnja zadaje Petar Samardžić koji je filokomunistički raspoložen, 
a ima nezajažljive ambicije, koje nisu ni u kakvom srazmeru ni sa njegovom 
sposobnosti, ni sa njegovom snagom u narodu. Da bi i tu akciju paralisali 
postavili smo po njegovom pristanku za komandanta nevesinjske brigade inženjera 
Zečevića Vladu sa tim, da na tom položaju ostane kratko vre-me, dok sredi 
stvari. Ponavljamo iz prošlog izveštaja da ne postoji nikakva apsolutno 
opasnost od obnove komunista iznutra, ali da bi neka invazija komunistička jaka 
invazija sa strane našla mali deo pristalica u krajevima, koje smo napomenuli. 
Nastojali smo da svakoj istaknutoj jedinici nabavimo radioaparat, ali jedan deo 
aparata sad upotrebljujemo za radiostanice a sa druge strane netaktičnost 
londonskog spikera često nam više škodi, nego koristi. Mnogo uspeha imamo u 
Bosni sa rasturanjem fotografija naših vojnih manifestacija i pokreta. Sa tim 
operišemo i u neoslobođenim gradovima. Kada bi vi mogli da sa padobranom 
spustite jednog radiooperatora sa kamerom koji bi snimao naša popaljena i uništena 
sela, gradove u kojima smo apsolutni gospodari i revije naših trupa, pa kad bi 
se sa tim materijalom operator sa podmornicom vratio u Englesku, to bi ogromno 
podiglo u svetu našu akciju a ostalo bi istoriski dokumenat i za budućnost pa 
vas molim razmislite o tome.</p>
<p align="center">Odnosi sa muslimanima.</p>
<p>Po vašoj želji ta se akcija nastavlja, pa vam prilažemo pismo dra 
Popovca.14 Sa četama ćemo morati obustaviti eksperimenat, jer nam to kod našeg 
naroda više škodi, nego li kod njih koristi. Inače je apsolutno tačno, da se 
muslimani sve više osveš-ćuju i da bi hteli u velikom broju biti uz nas, ali 
samo bez direktne akcije. Sa obzirom na nezgodne posledice stvaranja muslimanske 
milicije u Sandžaku, mi smo za sad sprečili naoružanje muslimana. Kad smo 
saznali pre njih, da je to intencija Italije, pozvali smo ih da zatraže naoružanje 
u sporazumu sa nama, a Italijanima su drugi ljudi predočili opasnost od te 
zajedničke akcije i oni su odustali od naoružanja, dok smo mi u očima 
muslimana pravi u tom pitanju. Da su ih oni naoružavali, uvuklo bi se masa 
nekontrolisanih elemenata, ovako onima koji su sigurni možemo i mi dati oružje. 
Njihove hodže po našem savetu su primile poziv da u Rimu posete jerusalimskog 
muftiju i u Italiji su govorili protiv hrvatske države. Prema lokalnim 
prilikama prilagođavaćemo tu taktiku saradnje negde otvorenije, negde slabije. 
Tačno je apsolutno, da su u stolačkom srezu zajedno sa nama pobili hrvatske 
ustaše.</p>
<p>Šaljem vam izveštaj o bauksitnoj industriji u Hercegovini.15 Sada su u našoj 
zoni u stolačkom srezu počeli radovi. Direktori su Česi saboteri i mi ćemo 
uraditi što bude trebalo. Šaljemo ujedno prepis pisma žene pokojnog 
komandanta sreza Stevana Zvicera, koji je poginuo u Jajcu. Zatim prepiše 
nekoliko hrvatskih poverljivih izveštaj a, koje je dostavio Alfon-zo, nekoliko 
komunističkih letaka, te jednu kovertu s pečatom pukovnika Stanišića.</p>
<p align="center">Pitanje odnosa sa Dinarom.</p>
<p>Iz naših depeša videli ste, kako je prošla operacija u Prozoru.16 Radi 
pokolja, koji su naši izvršili, zaista su nas talijanske armijske vlasti 
ultimativno pozvale, da odmah napustimo tu zonu,17 a u isto su doba nemačke 
trupe krenule prema nama. Mi smo se morali povući ili zaratiti sa njima. U to 
je vreme vojvoda Birčanin bio teško bolestan. Nijedan se njegov vojnik nije 
makao čitavo to vreme. Vesti da su naše operacije zaustavljene, kada su 
krenuli ustaše u saradnju itd., obična su čista fantazija. U Dinari radi 
vojvodine bolesti stvari ramlju i izbija nezadovoljstvo, pisali su mi Niko 
Bartulović i dr. Arnerić18 u tom smislu, ali nisam ništa poduzimao jer 
vojvodu poštujem, a on nije kriv da ga je teška bolest onesposobila za uspešan 
rad. Iz tih razloga a radi njegove osetljivosti obustavili smo i razgovore o 
dolasku Mačekova delegata, koji je stigao u Split i preko Bartulovića obratio 
se meni. Oni su tamo bili savršeno bez inicijative, čak ni novac nisu mogli da 
prenose, ali je sad Birčanin izradio da kapetana Kostica19 prate karabinieri i 
može da prenosi novac. Nama je prosto nemoguće probiti se radi veze do Dinare, 
ako oni ne naprave sa svoje strane pokret barem do Livna.</p>
<p align="center">Pitanje odnosa sa Italijanima.</p>
<p>Kao što smo javili u depešama oni pokušavaju, da milicioni-raju što više 
naše trupe, ali svi pokušaji ostaju na papiru. Odustali su od oficira u trećoj 
zoni kod naših bataljona i pristali su da nama a ne vojsci predaju pare, koje 
su bili name-nili kao platu vojnicima. Tačno je da su sve više nepoverljivi, 
ali i ne pomišljaju ozbiljno da sa nama kidaju. Sve vesti takve prirode kupe se 
od raznih viših i nižih talijanskih oficira, koji u društvu svašta govore a 
i sami nemaju pojma o političkoj liniji njihove glavne komande. Molim vas da 
verujete da mi imamo mogućnosti da na izvoru pratimo njihove name-re i da nas 
sigurno neće zaskočiti. Kako smo javili u depeši dr. Svilokos nije u vezi sa 
nama uhapšen, nego radi toga što su ga optužili da je muž njegove sestre 
komandant podmornice koja operiše u Jadranu a on da mu daje obaveštenja. Optužen 
je kao špijun, a ja ću ga osloboditi, ako je to uopšte ikom moguće. Oni 
drugi četnici su uhapšeni da Italija može dokazati da je primenila sankcije 
zbog uništenja, pokolja i prote-rivanja Hrvata iz celog sreza stolačkog, gde 
se radi o deset do petnaest hiljada ljudi. Napominjemo da je ta akcija počela 
protiv našeg izričnog naređenja, te da su uhapšeni ljudi optuženi ne radi 
tog dela nego radi običnih pljački i zločina, koje su naknadno počinili. 
Ipak ćemo i njih osloboditi, a slali smo depeše, bojeći se da niste izvešteni, 
da mi nećemo da se zauzmemo za pravedno progonjene naše ljude. Ovom prilikom 
primećujemo, da depeše upućene Alfonsu dostavljamo uvek kada neko odlazi u 
Dubrovnik, a u tim posetama bude često razlike po desetak dana. Posebnog kurira 
ćemo radi troškova da šaljemo onda, kada to izrično naredite.</p>
<p align="center">Sa verom u Boga za Kralja i Otadžbinu!</p>
<p class="style1" align="center">D. Jevđević</p>
<p align="center"><strong>Baćović</strong></p>
<p>&nbsp;</p>
<p>Ps. Molim da se čika Branku izruče moji najlepši pozdravi, moje čestitke 
na odlikovanju i moje želje da što pre dođe kod nas.</p>
<p><strong>Jevđević</strong></p>
<p>Ps. U Culinama u Srbiji krije se sada poznati komunista kapetan Marković20 
koji je mnogo zla naneo srebreničkom i vla-seničkom srezu. Boravi tamo sa još 
jednim oficirom komunistom i trebalo bi ga likvidirati jer se sprema u Bosnu.</p>
<p>1 Original (pisan na mašini, ćirilicom) u Arhivu VII, Ča, reg. br. 54/4, 
k. 170 (BH-V-2085). Dokumenat je bez datuma, ali se iz njegovog sadržaja može 
zaključiti da je pisan u drugoj polovini novembra 1942.</p>
<p>2 Vidi dok. br.114.</p>
<p>3 Vidi dok. br. 198.</p>
<p>4&nbsp; U tom mestu se nalazila Komanda operativnih jedinica istočne Bosne i 
Hercegovine.</p>
<p>5&nbsp; Novac je dobijen i od italijanskog okupatora (vidi dok. br. 183 i 
191).</p>
<p>6&nbsp; Tim spiskom redakcija ne raspolaže.</p>
<p>7&nbsp; Reč je o sastanku u s. Jabuci 8. septembra 1942 (Arhiv VII, Ča, k. 
280, reg. br. 6/1).</p>
<p>8&nbsp; Todor Perović Toša, advakat iz Trebinja.</p>
<p>9&nbsp;Vaso, sudija iz Trebinja.</p>
<p>10&nbsp; Milivoje, pre rata sreski načelnik u Bileći.</p>
<p>11 i 16 Te zločine četnici su izvršili na području Prozora prilikom učešća 
u italijanskoj operaciji »Alfa.«. Opširnije o tome, vidi dok. br. 174. 12 Tim 
izveštajem redakcija ne raspolaže. 13 Vidi dok. br. 130, nap. 3.</p>
<p>14&nbsp;Vidi dok. br. 194.</p>
<p>15&nbsp; Tim izveštajem redakcija ne raspolaže.</p>
<p>17 Vidi obaveštenje italijanske komande »Superslode« od 18. oktobra 1942. 
o sadržaju sporazuma s poglavnikom u vezi sa četničkim formacijama — 
Zbornik NOR-a, tom XIII, knj. 2, dok. br. 114.</p>
<p>18&nbsp;Dr Juraj, advokat iz Korčule.</p>
<p>19&nbsp; Mlađan.</p>
<p>20 Predrag Marković Alimpije.</p>
<p>
<br>
<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_198.htm"><b>Prethodni dokument</b></a></TD>
<TD><a href="4_14_1_200.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
