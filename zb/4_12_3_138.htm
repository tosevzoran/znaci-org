<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 3</b><br> 

<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_137.htm"><b>Prethodni dokument</b></a></TD>
<TD><a href="4_12_3_139.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>MESEČNI IZVEŠTAJ 15. BRDSKOG ARMIJSKOG KORPUSA OD 
19. SEPTEMBRA 1943. GODINE 2. OKLOPNOJ ARMIJI O VOJNO POLITIČKOJ SITUACIJI, 
DEJSTVIMA I POKRETIMA JEDINICA NOVJ I SOPSTVENIM PROTIVMERAMA NA PODRUČJU 
DALMACIJE[1]</strong></p>
<p align="center"><strong>Poverljivo</strong></p>
<p>K-da XV (brd.) AK</p>
<p>Ia, br. 4984/43. pov.</p>
<p>O. U., 19. 9. 43.</p>
<p>K-da 2. oki. armije[2]</p>
<p>Prim. 23. sept. 43.</p>
<p>3 priloga</p>
<p>Br. gl. knj. 256/43.</p>
<p>Br. odelj. 549/43. pov. Ia</p>
<p align="center">PROCENA SITUACIJE</p>
<p align="center"><em>za period od 16. 8—15. 9.</em></p>
<p align="center">I — POLITIČKA SITUACIJA</p>
<p>Politička situacija je nepromenjena. Državno rukovodstvo je pokušalo da 
ojača vladu. Poglavnik je naimenovao za predsednika vlade dr Mandića,[3] a za 
ministra rata, čijim je resorom on do sada istovremeno upravljao, generala 
Navratila.[4][ Prema mišljenju Hrvata,[5] novi, vrlo stari predsednik vlade neće 
moći, i pored svog bogatog iskustva, da promeni korumpirane i haotične odnose, 
kao što ni ministar rata neće moći da zadrži rasulo hrvatskih domobrana.</p>
<p>Uticaj vlade se danas, uglavnom, ograničava samo na veće gradove koji su 
posednuti nemačkim jedinicama. Seosko stanovništvo u poljoprivredno siromašnoj 
Bosni, Hercegovini i Dalmaciji sve više pada pod uticaj komunističke 
propagande, kao i radno stanovništvo gradova.</p>
<p>Izgleda da je u Hrvatskoj seljačkoj stranci došlo do rascepa. Dok se jedan 
deo pod dr Mačekom drži starog programa stranke, vodeći ljudi stranke u 
Dalmaciji idu uz narodnooslobodilački pokret.</p>
<p>Firerovo dodeljivanje Dalmacije Hrvatskoj, koje je usleđilo posle Badoljove 
vlade,[6] izazvalo je samo lokalna oduševljenja. Ipak, treba sačekati da se 
vidi da li će se to odraziti u stavu stanovništva i vojske prema Nemačkoj. U 
tom pogledu se za sada ne vide promene.</p>
<p align="center">II — STANJE KOD NEPRIJATELJA</p>
<p>Povećanje komandnog područja do koga je došlo usied operacije 
„Akse&quot;[7] i time uslovljeno predavanje i slabljenje pojedinih rejona 
jasno je ocenilo i iskoristilo rukovodstvo komunističkih bandi. Zato Titove 
snage vrše žive pokrete.</p>
<p>Obrazovala su se dva težišta:</p>
<p>Prvo, u cilju iskorišćavanja situacije koja je u obalskoj zoni nastala 
kapitulacijom Italije. Snage 4. operativne zone [NOV i PO Hrvatske] (div. u 
formiranju) i dalmatinske snage (9. div.) koje su bačene na obalu dobile su 
pojačanja u pravcu Splita i Knina od I hrvatskog i II bosanskog [udarnog] 
korpusa [NOVJ].[8] Ova neprijateljska grupa ima prvenstveno zadatak da drži 
obalu otvorenu za invaziju. Toj grupi je uspelo da zauzme ostrva ispred luka, da 
veći deo italijanske obalske odbrane pridobije za sebe i da, verovatno, zapleni 
od Italijana veće rezerve oružja i opreme. Osim Splita, koga još drže snage 
crvenih,[9] koje verovatno podržavaju Italijani i stanovništvo, ostale luke 
komandnog područja su u našim rukama, kao Zadar, Šibenik, Omiš, Makarska i 
obala od Ploča do Dubrovnika. Komunisti su opkolili Split, Omiš i Makarsku. Pošto 
crveni skoro već gospodare ostrvima ispred mesta na obali, oni će pokušati i 
njih da zauzmu, pošto dovedu još snaga i prekinu naše pozadinske veze, pre 
svega u rejonu između Zadra i Makarske.</p>
<p>Drugo težište je u istočnoj Bosni. U rejonu Caoarda je 16. divizija 
spremna za napad na Tuzlu. Tuzla je ozbiljno ugrožena.[10] Pored toga, u istočnoj 
Bosni se nalaze glavne snage I bosanskog korpusa[11] (štab korpusa, 12. 
divizija bez XII brigade,[12] 17. [udarna] divizija) NOVJ, koje prodiru u rejon 
Bosna — Sava i koje su u međuvremenu zauzele Bos. Samac.[13] Pošto u istočnoj 
Bosni samo hrvatske jedinice vrše osiguranje, treba strahovati od toga da 
komunisti ne samo da neće naići, ni na kakav otpor, nego će od hrvatskih 
jedinica dobiti kako ljudstvo tako i oružje.</p>
<p>Pored toga, Sarajevo ugrožavaju 2. divizija,[14] koja je već zauzela 
Trnovo, i delovi 5. [udarne] divizije iz rejona Buso-vača — Konjic.</p>
<p>Italijanska 2. armija bila je još pod komandom generala Roate[15] poznata 
kao antifašistička. To delimično objašnjava današnje držanje Italijana na 
hrvatskom području. Do sada su se na nemačku stranu dobrovoljno stavili samo 1 
legija crnih košulja i 1 domobranski bataljon u Drnišu i 4 bataljona crnih košulja 
i 1 legija u Dubrovniku, ali sa molbom da budu an-gažovani van Italije i 
Hrvatske. Italijanske jedinice, koje su. potpuno demoralisane, predstavljaju 
zbog toga, kao i zbog velikog broja, opasnost dogod se nalaze na područjima 
koja ugrožavaju bande.</p>
<p>Dalje pristizanje engleskih generalštabnih oficira, koji imaju zadatak da 
izravnaju razmimoilaženja između Tita i Draže Mihailovića, kao i angažovanje 
jedne sovjetske padobranske komande (verovatno balkanske misije),[16] za koju se 
može sa sigurnošću uzeti da postoji, navode na zaključak da Saveznici 
pridaju poseban značaj hrvatskoj obalskoj zoni za nameravano iskrcavanje ili žele 
da u naredno vreme u velikoj meri podstiču ustanički pokret, kako bi vezali još 
više nemačkih snaga.</p>
<p align="center">III — SOPSTVENA TAKTIČKA SITUACIJA I NAMERE</p>
<p>Na obali su na području 114. lov. div. u nemačkim rukama, gradovi Zadar i 
Šibenik. Na području SS-div. [Princ Eugen] obalski pojas Ploče — Gruda 
posedaju SS-jedinice, a Makarsku ustaše.</p>
<p>Ostali delovi obale, mnogobrojna ostrva kao i deo obalskih utvrđenja još su 
u rukama neprijatelja.</p>
<p>Zauzeta obalska odbrambena postrojenja posednuta su — koliko je bilo moguće 
— i spremna za upotrebu. Tačan izveštaj biće dostavljen posle probnog gađanja. 
Na levom odseku (Ploče — Gruda) postoji redovan dotur. Na području 114. lov. 
div. moraju jake snage da izbore put za transporte, a rejon Split — Sinj može 
se za sada snabdevati samo vazdušnim putem.</p>
<p>Kod legionarskih divizija vlada još srazmerno mir, jer su bande žurile ka 
obali da bi se naoružale. Ako se naoružane bande, kako se očekuje, vrate, doći 
će do zaoštravanja situacije.</p>
<p>Zabranjuje se pojačana upotreba hrvatskih jedinica; s obzirom na nove 
neuspehe i pojave rasula, između ostalog i kod do sada najbolje hrvatske 
jedinice — 3. hrv. lov. brigade.</p>
<p>To uslovljava veliku angažovanost nemačkih divizija. Za osiguranje obale 
stoje na raspolaganju samo slabe snage. Svi ostali delovi biće angažovani 
delom za osiguranje dotura, de-lom za aktivnu borbu protiv bandi.</p>
<p>Za efikasno raščišćavanje situacije u Hrvatskoj i uspešnu odbranu obale, 
potrebno je da se dovede još snaga.</p>
<p>Komanda korpusa će sa 114. divizijom očistiti obalski pojas Zadar — Šibenik, 
a sa SS-jedinicama, angažujući 92 (mol.) puk, najpre rejon Split — Sinj. 
Posle toga je predviđeno čišćenje rejona odatle do Knin — Drniš.</p>
<p align="center">VI — SITUACIJA U VAZDUHU</p>
<p>U vremenu od 18. 8. do 15. 9. 43. smanjio se broj dnevnih i noćnih naleta 
neprijateljskih aviona u odnosu na prošli mesec, naročito u drugoj polovini 
izveštajnog perioda.</p>
<p>Na hrvatskom području nije bilo neprijateljskih vazdušnih napada. Naleti po 
danu su verovatno služili širem izviđanju iz vazduha pomoću aero-snimaka, a 
noću za izbacivanje agenata, snabdevanje neprijateljskih snaga materijalom za 
sabotaže i ostalim materijalom razne vrste.</p>
<p>Nemačko-hrvatska služba javljanja je dalje izgrađena i već radi nešto brže 
i pouzdanije.</p>
<p align="center">VII — SAOBRAĆAJ</p>
<p>Situacija u pogledu saobraćaja se znatno poboljšala popravkom pruge 
Sarajevo — Mostar. Inače nema promena. Zbog hrvatske birokratije odugovlači 
se sa nekoliko planiranih radova na pojačanju mostova. Sa namerama se ide 
dalje.</p>
<p>&nbsp;</p>
<p align="center">VIII — SNABDEVANJE</p>
<p>5. 9. 43. je K-da 2. okl. A preuzela celokupno snabdevanje na hrvatskom području.</p>
<p>Od kako je Odeljenje za pozadinu — ispostava Balkan — preuzelo 
upravljanje transportom, K-da XV (brd.) A. K. izgubila je svaki uticaj na dodelu 
vozova. Pored toga su dotur osetno ometali sve češći napadi bandi na prugu 
Zagreb — Beograd. Posledica: stalno opadanje korpusnih skladišnih rezervi 
hrane za ljudstvo i stoku. Samo zahvaljujući dobrom stanju rezervi iz prošlog 
meseca snabdevanje je za sada još obezbe-đeno, izuzev masti i životnih 
namirnica. Potrebna je skora iz-mena da bi se zajamčilo izvođenje operacija.</p>
<p>Nabavljanje sa sela je dalje opalo. Zbog poskupljenja jako su porasle nabavne 
cene. U poređenju s tim porastom nedovoljna su novčana sredstva koja su 
dodeljena. Zato su jedinice morale zaostati sa raznim isplatama civilnom 
stanovništvu, jer se potrebni artikli, npr. drvo za loženje, nisu mogli 
nabaviti putem dotura, nego se moralo dovesti sa sela. To stanje šteti ugledu 
nemačke vojske kod stanovništva. Jedinice su mestimično prešle na samopomoć.</p>
<p>Dovoz pogonskog goriva takođe trpi zbog istih razloga kao i vozovi za 
snabdevanje. Ako duže potraju prekidi pruga, može doći do ugroženosti 
operacija zbog smanjenih rezervi goriva.</p>
<p>Gotovost u motornim vozilima, pre svega kamionima, stalno opada zbog stanja 
guma. U periodu za koji se dostavlja izveštaj nije bilo dodele guma.</p>
<p>Plen od Italijana će u izvesnoj meri verovatno popraviti stanje u pogledu 
snabdevanja.</p>
<p align="center">X — ZDRAVSTVENO STANJE</p>
<p>Zaraza: pegavi tifus je skoro suzbijen, a malarija se stišava. Evakuacija 
ranjenika može se vršiti sanitetskim avionima. Poželjno je da se dostave dva 
sanitetska aviona tipa Ju.</p>
<p align="center">XI — STANJE KONJA</p>
<p>Nema promena.</p>
<p>Stanje konja trpi zbog pomanjkanja stočne hrane.</p>
<p align="center">XII — PROTIVVAZDUSNA ZAŠTITA</p>
<p>1. — Pojačane su mere pasivne protivvazdušne zaštite kod jedinica.</p>
<p>2. — Civilna protivvazdušna zaštita je poboljšana.</p>
<p>3. — Služba vazdušnog javljanja ne zadovoljava. Hitno je potrebno da se 
proširi hrv. mreža vazdušnog saobraćaja na bivšoj italijanskoj zoni i da se 
opremi ra-dio-uređajima. To je pitanje pokrenuto kod nemačkog opunomoćenog 
generala.</p>
<p align="center"><strong>Liters</strong></p>
<p align="center">Dostavljeno:</p>
<p align="center">. . . [17]</p>
<p>1 Snimak originala (pisanog na mašini) u AVII, NAV-T-313, r. 194, s. 
7454537—41.</p>
<p>2 Pečat primaoca.</p>
<p>3 Nikola</p>
<p>4 Fridrih</p>
<p>5 Misli se na ustaško vodstvo NDH.</p>
<p>6 Vidi dok. br. 109, objašnjenje 3.</p>
<p>7 Vidi dok. br. 132.</p>
<p>8 Naredbom vrhovnog komandanta NOV i POJ Josipa Broza Tita, 5. oktobra 1943. 
preimenovani su 2. bosanski udarni u 5. udarni korpus NOVJ, a 1. hrvatski u 4. 
korpus NOVJ (tom II, knj. 1, str. 355—6; knj. 10, dok. br. 169).</p>
<p>9 Split su zauzele snage nemačke SS-divizije „Princ Eugen&quot;, 92. mot. 
puk i 27. ustaški bataljon 27. septembra 1943. posle dvodnevnih borbi protiv 1. 
dalmatinske udarne i 4. dalmatinske (Splitske) brigade u rejonu Klisa (tom V, 
knj. 19, str. 735).</p>
<p>10 Jedinice 1. bosanskog udarnog korpusa NOVJ, posle teških trodnevnih 
borbi, 2. oktobra 1943. slomile su otpor nemačkih i ustaško-domobranskih snaga 
i zauzele Tuzlu (tom IV, knj. 18, dok. br. 167; tom II, knj. 1, str. 358).</p>
<p>11 Prvi bosanski udarni korpus preimenovan je 5. oktobra 1943.. u 3. udarni 
korpus NOVJ.</p>
<p>12 Reč je o 11. udarnoj diviziji i 12. krajiškoj NOU brigadi.</p>
<p>13 Ovo mesto je zauzela 16. septembra 1943. godine 6. istočno-basanska 
udarna brigada 17. udarne divizije NOVJ (tom IV, knj. 18, dok. br. 66 i 79).</p>
<p>14 Reč je o 2. proleterskoj udarnoj diviziji NOVJ.</p>
<p>15Mario Roatta</p>
<p>16 Vidi dok. br. 156, objašnjenje 9.</p>
<p>17 Zbog ograničenog prostora, izostavljena su imena komandanata i odeljenja 
kojima je ovaj izveštaj dostavljen.</p>
<p>
<br>
<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_137.htm"><b>Prethodni dokument</b></a></TD>
<TD><a href="4_12_3_139.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
