<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 4</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 4</b><br> 

<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_37.htm"><b>Prethodni dokument</b></a></TD>
<TD><a href="4_14_4_39.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVESTAJ ODBORA STRUČNJAKA OD 22. AVGUSTA 1944. DRAŽI 
MIHAILOVIĆU O RAZGOVORU SA AMERIČKIM PORUČNIKOM MUSULINOM O DOLASKU AMERIČKE 
MISIJE I NAMERAMA ENGLEZA I AMERIKANACA NA BALKANU1</strong></p>
<p align="center">Odbor stručnjaka2</p>
<p align="center">Položaj 22. avgusta 1944. g.</p>
<p align="center">GOSPODINE MINISTRE,</p>
<p>Prema Vašim uputstvima posetio sam g. Đ. Musulina3 i predao mu Vaše pismo. 
Rekao mi je da žali što je bio sprečen poslom do sada da Vas vidi, ali da se 
nada da će uskoro to moći da učini. U toku razgovora bio je srdačan i iskren 
i davao utisak čoveka potpuno odanog našoj stvari. Iz toga razgovora iz-neću 
u ovom izveštaju sve ono što smatram da će i za Vas biti od interesa.</p>
<p>1. Položaj g. Musulina i karakter njegove misije. Prema izjavama g. Musulina 
njegova su ovlašćenja ograničena. On je poslan od strane njegove komande, čiji 
je šef pukovnik Donovan4, u cilju da organizuje prebacivanje palih avi-jatičara 
Amerikanaca u Italiji. Za sve ostalo biće nadležna druga misija koja tek ima 
da dođe. Napomenuo je da je već zbog odašiljanja grupe koja je otišla sa 
Adamom Pribićevićem došao u sukob sa Englezima. Oni su ga optužili da nije 
bio ov-lašćen da pomenuta lica prebacuje avionima u inostranstvo bez 
prethodnog odobrenja.5 Zbog toga su tražili od njegove komande da ga smeni i 
povuče. On je, međutim, dao objašnjenje da je tako postupio da ne bi 
usamljeno prebacivanje D-r Ivanovića (Eskulapa)6 suviše palo u oči. Još ne 
zna kako će se svršiti ćela stvar, ali pošto već četiri dana nema nikakvog 
odgovora od njegove komande, nada se da ovaj incident neće imati daljih 
po-sledica. U svakom slučaju, ako Englezi budu insistirali na njegovom 
smenjivanju, on je rešen da ostane ovde i misli da će naći načina da to 
postigne.</p>
<p>Pored Musulina u njegovoj misiji se nalaze još dva Amerikanca srpskog 
porekla, Raičić7 i Lalić.8 Raičić govori naš jezik i bio je pre rata 
student na Beogradskom univerzitetu. Lalić je skoro potpuno zaboravio naš 
jezik. G. M. mi je rekao da su oni svi članovi grupe koja je u američkoj 
javosti vodila propagandu za naš Pokret. Njihovoj grupi pripadaju još dva 
Srbina, Milodragović9 i Vujnović. Prvi je oženjen jednom Srpkinjom iz 
Beograda, Mirjanom Lazić koja je sve do rata bila nastavnica gimnazije u 
Beogradu. On će verovatno doći kao član misije Mak Dau-a dok bi Vujnović 
ostao tamo kao veza za plasiranje propagandnog materijala u inostranstvu.</p>
<p>2. Dolazak druge američke misije. Ova misija treba da ima mnogo šira ovlašćenja. 
Njen šef je Mak Dau,10 profesor Univerziteta u Kaliforniji. G. M. kaže da nam 
je on unapred naklonjen. On dobija uputstva i održava vezu ne samo sa američkom 
komandom na Srednjem istoku, već i neposredno sa Pretsednikom Ruzveltom. 
Njegova misija treba da bude pri samom Vašem štabu, a on bi posle obilazio 
korpuse da bi se lično uverio o pravom stanju stvari. Po mišljenju G. M. sve 
će zavisiti od utisaka koja će misija dobiti iz razgovora sa Vama i na osnovu 
ispitivanja stanja na terenu. Tek bi se posle toga mogla očekivati pošiljka 
oružja i drugog ratnog materijala. Dolazak misije bio je najavljen još pre četiri 
dana i g. Musulin misli da je odložen zbog atmosferskih prilika.</p>
<p>3. Situacija Pokreta u inostranstvu. G. M. smatra da je do dosadašnje 
situacije došlo ne samo zbog pritiska koji Sovjeti vrše na Englesku već i 
zbog izvanredno jake i organizovane partizanske propagande. Sa Vaše strane međutim, 
nije bilo ništa učinjeno da se ova propaganda parira. Pored svega, danas je 
situacija znatno izmenjena u našu korist. Mnogi ljudi u S. A. D.-u uviđaju da 
sa pomaganjem Titovog pokreta ide ka bolj-ševizaciji celog Balkana i da je 
Engleska politika u ovom pitanju bila pogrešna. Napomenuo je da se u poslednje 
vreme to mišljenje naročito širi među američkim senatorima, koji su, kao što 
je poznato, politički vrlo uticajni. Ima i dosta Engleza koji dele ovo mišljenje, 
ali taj proces kod njih ide sporije. Njihovo mišljenje može se intenzivnije 
promeniti sa evoluciom prilika na terenu. Po mišljenju G. M., Englezi su računali 
s tim da će naš Pokret u toku ovog leta biti likvidiran. Partizani su polagali 
velike nade na njihovu ofanzivu iz Toplice i trebalo je da Stojan Pribićević 
dođe tamo da bi slao dopise o operacijama za zauzimanje Srbije. Poraz komunista 
u Toplici promenio je kod Engleza mišljenje o snazi našeg Pokreta, naročito 
zato što je ovaj uspeh izvojevan bez Nemaca i Bugara.</p>
<p>Drugi razlog zbog koga je došlo do poboljšanja naše situacije u 
inostranstvu nalazi se u prikupljanju palih američkih avijatičara i njihovom 
vraćanju u američke komande. Partizanska propaganda je tvrdila da četnici 
pale američke avijati-čare ili ubijaju ili predaju Nemcima. Njihovo vraćanje 
pokazuje da su ova tvrđenja bila netačna na jedan način koji se nikakvom 
propagandom ne da opovrgnuti. G. M. kaže da je re-patriranje dvanaest Rusa koje 
je on učinio napravilo dobar utisak, i da bi bilo korisno, ako ih još ima na 
našem terenu da se oni prikupe i otprate u inostranstvo.</p>
<p>Postavio sam pitanje G. M., da li su Englezi svesni toga da partizani 
upotrebljavaju oružje koje im oni daju isključivo u cilju vođenja građanskog 
rata. Odgovorio mi je da misli da to Englezima postaje sve jasnije. U poslednje 
vreme engleski oficiri za vezu su konstatovali da partizani poslato oružje i 
materijal zakopavaju. Iz toga su Englezi izvukli dva zaključka: 1.da partizani 
imaju više oružja nego judi koje bi mogli neposredno naoružati; 2. da 
partizani ne upotrebljavaju sve oružje koje im se daje za borbu protiv Nemaca, 
već da ga čuvaju za posleratno doba kad bi ga eventualno upotrebili za vođenje 
građanskog rata. Iz ovoga razloga, tvrdi G. M., partizanima u Sandžaku nije u 
poslednje vreme dostavljeno oružje već samo namirnice. U vezi sa ovim trebalo 
bi prikupiti radi naše propagande u inostranstvu tačne podatke o količini oružja 
i municije koji su nađeni zakopani na terenima osvojenim od komunista.</p>
<p>G. M. se naročito interesovao kakve su naše mogućnosti da se dokopamo oružja 
koje se nalazi kod Nemaca. On smatra da bi trebalo blagovremeno preduzeti sve što 
je moguće da to oružje ne padne u druge ruke.</p>
<p>G. M. smatra da bi radi poboljšanja naše situacije u inostranstvu trebalo 
preduzimati povremeno i akciju protiv Nemaca. Ako ne bi bilo moguće da se vrše 
direktni napadi na Nemce dobro bi bilo da se učine izvesna dela sabotaže, naročito 
u pogledu saobraćaja.</p>
<p>4. Namere Engleza i Amerikanaca na Balkanu. Iz razgovora sam stekao utisak da 
G. M. nije dobro upućen u ove planove, ali ipak iznosim, radi obaveštenja, ono 
što mi je rekao. Po njegovom mišljenju ne bi trebalo očekivati neku 
neposrednu akciju anglo-amerikanaca. Iskrcavanje, ukoliko bi do njega došlo, ne 
bi trebalo očekivati pre decembra ove godine. Ovo bi se iskrcavanje imalo izvršiti 
negde na severu i imalo bi za pravac dolinu Save i Dunava tako dabi se tim 
potezom ot-sekao ceo Balkan. Interesantno je da G. M. smatra da u tom slučaju 
Anglo-američke trupe ne bi uopšte okupirale Balkan već bi ostavili lokalnim 
snagama koje se budu našle na terenu da one same uzmu i organizuju vlast. On ne 
isključuje mogućnost operacija preko Turske i kaže da bi u tom slučaju naša 
situacija bila povoljnija, ali u tome pogledu ne zna ništa određenije.</p>
<p align="center">Dr. SISt.11</p>
<p>&nbsp;</p>
<p>1&nbsp; Original (pisan na mašini, ćirilicom) u Arhivu VII, Ča, k. 20, 
reg. br. 13/6 (VK-Y-853).</p>
<p>2&nbsp; Odbor stručnjaka formirao je Draža Mihailović sa zadatkom da 
razmotri i predloži rešenja svih aspekata društvenog, socijalnog i ekonomskog 
karaktera buduće federativne Jugoslavije u kojoj se kao nacije priznaju samo 
Srbi, Hrvati i Slovenci.</p>
<p>3 Američki poručnik Džordž Musulin (George Musulin) spustio se 
padobranom, zajedno sa brigadirom Armstrongom (C. D. Armstrong) i potpukovnikom 
Sajcom (Albert B. Seitz) krajem septembra 1943. Iz štaba Draže Mihailovića je 
otišao krajem maja 1944. sa oficirima britanskih misija. U Jugoslaviju je 
ponovo došao 2. avgusta 1944. (spustivši se opet padobranom), navodno, radi 
rukovođenja organizacijom evakuacije američkih avijatičara.</p>
<p>4 Vilijam Donovan (William J. Donovan), američki pukovnik,; rukovodihac 
američke vojnoobaveštajne službe — OSS (Office of Stra-tegic Services).</p>
<p>5&nbsp; Reč je o grupi delegata CNK koju je Draža Mihailović uputio u 
Italiju da kod savezničke vojne komande i političkih predstavnika britanske i 
američke vlade obezbedi ravnopravan tretman Draže Mi-hailovića i NOP-a. Grupu 
su sačinjavali Adam Pribićević, Vladimir Belajčić, Ivan Kovač, Radoje Vukčević 
i major Zvonko Vučković, a ranije je u tu svrhu bio došao Živko Topalović 
(vidi dok. br. 5, 108 i 139).</p>
<p>6&nbsp; Popov dr Ivan (»Eskulap«), organ Gestapoa i Intelidžens servisa u 
Beogradu.</p>
<p>7&nbsp; Mihailo Rajačić (Michael Rajrachich), američki podoficir.</p>
<p>8&nbsp; Nikola (Nik) Lalić (Nick Lalich).</p>
<p>9 Džon Milidragović (John Milidragovich), američki kapetan.</p>
<p>10 Radi se o američkom pukovniku Robertu Mak Daulu (Robert H. McDowell), 
koji se 26. avgusta 1944. spustio padobranom i u štabu Draže Mihailovića imao 
status šefa američke vojne misije (vidi dok. br. 52 i 60). Sa njim su još došli 
kapetan Milidragović, poručnik Elsvort Kramer (Ellsworth Kramer), podoficir 
Rajačić i jedan radio--telegrafista. Mak Daulovoj grupi se kasnije pridružio 
i Nikola Lalić, a Kramer je otišao u Štab Rasinsko-topličke grupe korpusa 
(kod Ke-serovića).</p>
<p>11 Dr Slavko Stojković (paraf).</p>
<p>
<br>
<CENTER><TABLE border="1"><TR><TD><a href="4_14_4.htm"><b>Sadr&#382;aj</b></a></TD>
<TD><a href="4_14_4_37.htm"><b>Prethodni dokument</b></a></TD>
<TD><a href="4_14_4_39.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
