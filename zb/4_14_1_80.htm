<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_79.htm"><b>Prethodni dokument</b></a></TD><TD><a href="4_14_1_81.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 80</strong></p>
<p align="center"><strong>IZVEŠTAJ KOMANDANTA ČETNIČKE GRUPE ODREDA OD 6. MAJA 1942. DRAŽI MIHAILOVlĆU O AKCIJAMA PROTIV PARTIZANSKIH JEDINICA NA ŠIREM PODRUČJU VIŠEGRADA I STANJU ČETNIČKIH JEDINICA<sup>1</sup></strong></p>
<p align="center">ŠTAB</p>
<p align="center">GRUPE   ODREDA 6. maj 1942 g.</p>
<p align="center">IZVEŠTAJ: O STANJU ČETNIČKE AKCIJE NA TERITORIJI BOSNE</p>
<p>Po dolasku partizana u Bosnu u toku meseca marta o.g. Operativni
  štab pod komandom majora Dangića morao se prebaciti kod Bajine Bašte sa
  vrlo malim brojem četnika. Partizani su uspeli da svojom vestom akcijom
  pridobiju u početku ne samo jedan deo četnika, već i seljaka Srba.
  Pokolj koji su izvršili nad četnicima 8. III. o.g. u Borikama,<sup>2</sup> gde su
  ubili 54, među kojima su bili oficiri, poručnik Bulovan,<sup>3</sup> Dorđević,<sup>4</sup>
  p.poručnik Brkić i Panjković. Ovim klanjem došli su u sukob sa
  četnicima i srpskim življem.</p>
<p>Prema mišljenju Operativnog štaba trebalo je izvršiti koncentraciju
  svih četničkih snaga i napasti partizane, koji su se u velikom broju
  nalazili na teritoriji Rogatičkog četničkog odreda. Ovaj napad poverio
  mi je Operativni štab s tim da izradim zapovest i napadnem partizane
  t.j. 1 i 2 proletersku brigadu. Zapo-vest je izrađena u štabu odreda u
  Bos. Jagodini.<sup>5</sup> Naše snage kretale su se u dve kolone. Desna kolona se
  kretala preko St. Broda &#8212; Borika &#8212; Pešurića &#8212; Duba &#8212; Ustiprače, pod
  komandom poručnika Vidačića Milorada k-ta 2 udarnog odreda.<sup>6</sup> Leva
  kolona kretala se preko Gor. Lijeske &#8212; Štavnja &#8212; Klisure &#8212; Hadrovića &#8212;
  Duba &#8212; Ustiprače pod komandom kapetana I. kl. Marjanovića Bogdana, koji
  je u to vreme bio k-t Rogatičkog četničkog odreda. Kapetan Marjanović
  nije izvršio zapovest, već je ostao u Višegradu pod zaštitom talijanskih trupa sa
  kojima je odavno sarađivao.<sup>7</sup> Ljudstvo koje je prešlo preko Lijeske
  odreklo mu je poslušnost i izvršilo svoj zadatak.</p>
<p>8. aprila o.g. grupisani četnički odredi sukobili su se sa
  partizanima na planini Šaran kod Duba. &#8212; Partizanske snage i ako u
  jačem broju bile su razbijene i u neredu povukle se preko Ustiprače. Na
  obe strani bilo je gubitaka. Zarobljeno je 36 partizana, većinom
  Srbijanaca.8&#8212;</p>
<p>Na Dubu nas je zatekla vest da nam iza leđa dolazi nemačka kaznena
  ekspedicija, koja ima za zadatak da likvidira četničku akciju u Bosni i
  preda Ustašama vlast.<sup>9</sup> Ova neizlazna situacija primorala nas je da na
  St. Brodu obezbedimo i omogućimo prelaz srpskog robija s ovu stranu
  Drine, koji je bežao panično od ustaša i muslimana.</p>
<p>Nastupanje ustaša pod zaštitom Nemaca pustošilo je sve što je
  srpsko. Selo Kusače i Jelovac kod Han-Pjeska uništeno je, a srpski
  živalj poklat. Selo Sjeversko takođe sve popaljeno. U ovom selu ubijeno
  je 75 žena i dece. Pre nego što su ih pobili svu odraslu žensku decu
  silovali su u prisustvu svojih roditelja, a potom pobili. Očevidac ovog
  groznog zločina Pavelićevih ustaša bila je Vojka Šuka devojka od 20
  god. koja je pobegla da bi sačuvala svoju čast i ranjena je na dva
  mesta. Prilikom tog zločina ustaše su pekle Vidojević Miloša iz
  Sokolovića koji je u poslednjem momentu uspeo da unakažen pobegne i
  leži danas u bolnici u Užicama.<sup>10</sup></p>
<p>Ovo je samo nekoliko detalja o zločinima krvoloka Pavelića i njegove bande.</p>
<p>Pod borbom sa ustašama uspeli smo da preko St. Broda prebacimo oko
  7.000 srpskog življa iz Bosne, golih, bosih i bez ikakvih sretstava za
  život.</p>
<p>U tom vremenu uhapšen je i major Dangić.<sup>11</sup> Operativni štab prema
  novo stvorenoj situaciji postavio me je za K-ta Ro-gatičkog,
  Višegradskog i Glasinačkog odreda. Četnici koji se nisu mogli prebaciti
  preko Drine po mom naređenju sklonili su se u bosanske šume. Od prilike
  njihovo brojno stanje iznosi oko 2000 ljudi.</p>
<p>Četnici koji su se prebacili s ovu stranu Drine zauzimaju položaj
  pod mojom komandom Belo brdo &#8212; Bos. Jagodina &#8212; Banja &#8212; Str. Brod &#8212; Rog.
  &#8212; Zemljice &#8212; Derventa, u jačini 700&#8212;800 ljudi. Momentalna situacija
  zahteva da ostanemo na ovom delu, jer prema tačnim informacijama Nemci
  se povlače za par dana. Povlačenjem Nemaca predstoji nova borba u Bosni.</p>
<p>Nemam reći, a niti mi je moguće prikazati bednu sliku i tragediju
  prelaza Srba preko Drine. Bilo je slučajeva da je malo dete umiralo na
  ovoj strani Drine bez roditelja, a njegovi roditelji pred ustaškim
  mitraljezima za navek su iščezavali. Po blatnjavim putevima deca mala i
  nejaka ostajala su na putu, prepuštena samima sebi bez ikakve zaštite.</p>
<p>Moram se povratiti na slučaj kapetana Marjanovića. Operativni štab
  naredio mi je da ga uhapsim i sprovedem. To nisam mogao uraditi zato
  što je sa talijanskim oficirima otišao navodno u pravcu Sandžaka.
  Postoji sumnja da su po njegovom nagovoru Talijani uhapsili p.poručnika
  Ratka Vukovića i njegovog pratioca, koga su streljali u Višegradu.
  Vuković je živio u hrđavim odnosima sa Marjanovićem.</p>
<p>Poručnik Vidačić koji je bio na pregovorima i doveden u Višegrad na
  traženje kap. Marjanovića bio je uhapšen od strane Talijana. Na moju
  intervenciju pušten je, jer sam predočio pukovniku Pici-u da će 2
  udarni odred, čiji je k-t Vidačić napasti Talijane i da ne bi došlo do
  sukoba pod tim pritiskom Vidačić je pušten. Da ova intervencija nije
  bila odmah, Vidačića bi snašla sudbina pok. Vukovića.</p>
<p>Operativni štab izvestio me i ovlastio me da sve zaključke bez
  njihovog daljeg odobrenja mogu prema svojoj uviđavnosti donositi.
  Hapšenjem Dangića nalaže potreba izvršiti brzu organizaciju Bosanskih
  četnika.</p>
<p>Današnja naša situacija vrlo je teška. Četnici su rešili boriti se do kraja, protiv svakoga ko je neprijatelj srpstva.</p>
<p>Mislim da je borba bosanskih četnika najteža. Borba se mora voditi
  sa ustašama i partizanima. Nemci i Italijani nastoje i nastojaće da po
  svaku cenu likvidiraju akciju bosanskih četnika.</p>
<p>Prema mom naređenju kap. Bajo Nikić koji je k-t Limskog otseka
  povukao se sa svojim četnicima u Novu Varoš. Sa njime je isto tako
  došao i kapetan Bojović<sup>12</sup> sa svoja 34 četnika.</p>
<p>Kuriri koji su poslati iz Nove Varoši zatekli su me u Žljebu, na teritoriji Višegradskog sreza i saopštili mi da nalaže potreba da pošaljem 300&#8212;350 četnika, radi akcije koja se
  predviđala u ovim krajevima, a da ja sa poručnikom Vidačićem što pre
  dođem u Novu Varoš. Preko planina uspeli smo da dođemo i momentano se
  nalazimo ovde.</p>
<p>Profesor Trklja<sup>13</sup> izvestio me da ću dobiti nove instrukcije za dalji rad.</p>
<p>Zelja bosanskih četnika, a i moja ispunila nam se da možemo doći u
  vezu sa čovekom koga najviše cenimo i koji nam je u današnjim teškim
  prilikama ideal i čija ćemo naređenja slepo izvršavati.</p>
<p>Za mene i moje saradnike biće najveća radost kad nam se pruži
  prilika da stisnemo ruku čoveku koga volimo iznad svega a koji ceni
  našu tešku ali časnu borbu. Od ovoga momenta jedina naređenja i upustva
  dobivaćemo od čoveka koji vodi Srbe u borbi za svoju slobodu.</p>
<p>Ja mislim da neću preterati ako kažem da je jedini ideal i čovek
  koji postoji za bosanske četnike, naš vođa, naš ministar vojske u
  Otadžbini, đeneral Draža Mihailović.</p>
<p>Najsvečaniji dan imaće bosanski četnici kad svoga vođu mogu pozdraviti u svojim redovima.</p>
<p align="center">S verom u Boga za Kralja i Otadžbinu.</p>
<p align="center">Žand. poručnik</p>
<p align="center"><strong>Milorad R. Vidačić</strong></p>
<p align="center">pešad. kapetan I kl </p>
<p align="center"><strong>Bajo V. Nikić</strong></p>
<p align="center"> Komandant, major:</p>
<p align="center"><strong>Baćović Petar</strong><sup>14</sup></p>
<b class=medtxt><p><sup>1</sup> Original (pisan mastilom, ćirilicom) u Arhivu VII, Ča, k. 171, reg. br. 39/1 (BH-V-1936).</p>
<p><sup>2</sup>&nbsp; Vidi dok. br. 63, nap. 6. 3 Milorad.</p>
<p><sup>4</sup>&nbsp; Živko.</p>
<p><sup>5</sup> Na karti 1:100.000: Jagodinja. Pomenuta zapovest nije pronađena.</p>
<p><sup>6</sup>&nbsp; Od avgusta 1942. do kraja 1944. Vidačić je bio komandant
  Trebinjskog četničkog korpusa. Posle rata poginuo kao odmetnik.</p>
<p><sup>7</sup>&nbsp; O   saradnji  Bogdana  Marjanovića  sa  italijanskim  okupatorom, vidi dok. br. 60, 62 i 63.</p>
<p><sup>8</sup>&nbsp; Reč je o napadu na delove 1. proleterske NOU brigade u vreme
  kada su dva bataljona 2. proleterske NOU brigade i jedna četa Drinskog
  NO dobrovoljačkog bataljona napadali blokiranu. Rogaticu. Opširnije o
  tome, Zbornik NOR-a, tom II, knj. 3, dok. br. 150; Oslobodilački rat,
  knj. 1, str. 208.</p>
<p><sup>9</sup> Vidi dok. br. 72, nap. 46.</p>
<p><sup>10</sup> Sada: Titovo Užice.</p>
<p><sup>11</sup> Vidi dok. br. 69, nap. 39 i 44.</p>
<p><sup>12 </sup>Nikola.</p>
<p><sup>13</sup>&nbsp; Lazar Lazo.</p>
<p><sup>14</sup> Pre rata advokat, rez. major. Do dolaska u istočnu Bosnu, šef
  kabineta ministra unutrašnjih poslova srpske kvislinške vlade (Arhiv
  VII, Ča, k. 171, reg. br. 6/11). Od avgusta 1942. do kraja rata
  komandant Komande operativnih jedinica istočne Bosne i Hercegovine. Od
  januara do juna 1944. sa majorom Lukačevićem boravio u specijalnoj
  misiji Draže Mihailovića u Kairu. Aprila 1945. pridružio se grupi
  komandanata koji su Draži Mihaloviću otkazali poslušnost. U pokušaju da
  se sa njima prebaci na teritoriju pod kontrolom zapadnih saveznika,
  uhvaćen od ustaša i ubijen (Lijevče polje, Banja Luka).</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_79.htm"><b>Prethodni dokument</b></a></TD><TD><a href="4_14_1_81.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
