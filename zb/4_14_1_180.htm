<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 1</b><br> 

<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_179.htm"><b>Prethodni dokument</b></a></TD>
<TD><a href="4_14_1_181.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>BR. 180</strong></p>
<p align="center"><strong>IZVEŠTAJ ILIJE TRIFUNOVIĆA BIRČANINA OD 20. OKTOBRA 
1942. DRAŽI MIHAILOVIĆU O AKTUELNIM PITANJIMA ČETNIČKE ORGANIZACIJE1</strong></p>
<p>Gospodine Ministre i dragi brate,</p>
<p>Moj specijalni kurir kapetan gospodin Mladen Kostić, koga sam pre izvesnog 
vremena bio uputio Vama, vratio se i podneo mi izveštaj o svome putu. Iz toga 
izveštaja video sam da ste Vi zabrinuti zbog mog zdravlja, pa hoću pre svega 
da Vam se zahvalim na toj pažnji i da Vas uverim da tu pažnju, ma kako se 
stvari dalje razvijale (pošto pretpostavljam da je gospodin Šantić kod Vas i 
da Vam je predao izvesna moja značajnija pisma), neću nikad zaboraviti, već 
ću se iste uvek sećati sa zadovoljstvom i ponosom. Stanje mog zdravlja zaista 
nije dobro. Srčani mišić sve više popušta, vid slabi, jetra otečena, krvni 
pritisak 250. Opšte stanje labilno. Lekari preporučuju najpotpuniji mir, što 
ja, razume se, u sadašnjim prilikama ne mogu imati. Ipak Vi se ne brinite, jer 
se ja uz-dam u svoju staru seljačku otpornost, pa ću možda i ovu igru moći 
odigrati, ako ne do kraja, ono bar dotle, dok ne istrošim i ostatak snage.</p>
<p>Kapetan gospodin Kostić mi je od velike pošiljke2 doneo već izvestan deo, 
a ostalo će se, onako kako ste Vi to naredili, postepeno prenositi. Pošiljka 
je stigla u pravi čas tako, da će zaista tu i tamo pasti kao melem na ranu. I 
sam inače ra-zumem teškoće oko prenosa stanice, pa u tom pogledu ne bih imao 
da učinim nikakvu napomenu. Valjda će se i to jednog dana ostvariti. Kapetan 
gospodin Kostić mi je predao i tekst telegrama,3 koji ste meni lično uputili, 
a iz kog vidim da odobravate moj stav po izvesnim važnim pitanjima, o kojima 
sam Vam referisao u ranijim pismima.4 To mi čini veliko zadovoljstvo, jer je 
priznanje Glavnog komandanta, naročito onog koji je na čelu jedne narodne 
revolucije, zaista najbolja nagrada jednom starom borcu. Staraću se, Gospodine 
Ministre i dragi brate, da to vaše lepo mišljenje ne dezavuišem u budućnosti.</p>
<p>Vi ste se, kako mi kapetan gospodin Kostić reče, intere-sovali kako živi 
doktor gospodin Jakša Račić, lekar splitski. Vrlo mi je prijatno da Vam 
javim, da je on moj stari prijatelj i da se nalazi na čelu lekara koji me leče. 
I uvaženi doktor i njegova vrlo poštovana gospođa, obzirom na godine u kojima 
su, osećaju se vrlo dobro, zdravi su i čili. Doktor radi u svom sanatorij umu 
i gdegod je potrebno intervenisati za naše ljude, on to čini vrlo savesno i 
energično, jer ga okupatorska vlast, kao uglednog lekara i građanina 
splitskog, do izvesne mere respektuje. Dosta je naših ljudi pustio iz zatvora, 
a neke bogami i materijalno pomaže, mada sam nije bogat čovek.</p>
<p>Uveren da Vi tražite obaveštenje o njemu po želji naše Kraljevske Kuće 
iz Londona, čiji je on bio odani prijatelj godinama, pa je to i sada, uvaženi 
se doktor oduševio i zamolio me da Vam javim ovo: »Pozdravite mi mnogo 
Gospodina Ministra Vašeg Glavnog komandanta, koji je i moj Glavni komandant i 
isporučite mu moju najtopliju zahvalnost i najsrdačnije želje za njega lično 
i za uspeh stvari koju vodi. Zamolite ga dalje, da izvesti Kraljevsku Kuću, da 
sam uspeo da sačuvam Marjan, kako od naših lopova, tako i od okupatorske 
vojske. Pored ovog molim da uveri Kraljevsku Kuću da se dva puta dnevno molim 
Bogu za sve Članove Uzvišene Kuće i za spas naše Otadžbine. Međutim, slike 
svih Članova Kraljevskog Doma čuvam kao najveću svetinju. Te slike se nalaze 
na onim istim mestima u mom stanu, gde sam ih obesio kad sam ih dobio. Nema sile 
koja bi me mogla nagnati da ih maknem sa tog mesta. Želeo bih da se naročito 
naglasi, da sam sačuvao izvesnu malu sumu novca. Najveće mi je zadovoljstvo 
bilo da u svoje vreme snabdevam Kraljevsku Kuću svezom morskom ribom, zašto mi 
je Dvor stavio na raspoloženje izvesnu sumu novca. Posle naše katastrofe, 
zateklo se kod mene nešto neutrošenog novca (oko 1.800 dinara) koje ja još čuvam. 
Pored te sume ja čuvam i sve račune po kojima sam ribu kupovao, pa ću, ako 
me, pre nego što budem uspeo da vidim svetle likove Članova Kraljevske Kuće, 
Bog pozove k sebi, sve to predati jednom ispravnom mlađem čoveku, koji će 
izvršiti likvidaciju tog mog posla kad za to dođe vreme. Najzad molim 
Gospodina Ministra da kod Kraljevske Kuće bude tumač mojih najtoplijih želja 
za sve njih, za naš mučenički narod i za našu zemlju.«5</p>
<p>A sad, dopustite mi, Gospodine Ministre i dragi brate, da pređem na 
izlaganje situacije na poverenom mi području.</p>
<p>Jevđević mi se požalio da ima obaveštenje, da su Hrvati sprečili 
realizovanje predloga o njegovom odlikovanju. Zahtevao je od mene da Vas o tome 
obavestim i da Vas umolim da se on zadovolji. Mada mi nije prijatno da po ovoj 
stvari insistiram, ipak moram skrenuti Vašu pažnju na taj slučaj, a Vi ćete 
najbolje znati, šta se po toj stvari može učiniti. Ako ste međutim, dobili 
od gospodina Šantića jedno moje pismo, koje sadrži moje oštre prekore i 
zamerke i Jevđeviću i Baćoviću, pa i Vašem načelniku štaba majoru 
gospodinu Os-tojiću,6 Vi se možete upitati: »Pa šta hoće ovaj čovek, 
jednim pismom optužuje Jevđevića, a drugim izražava želju da se odlikuje«? 
Da objasnim. Za dela koja je izvršio u organizaciji otpora Hercegovine protiv 
komunista, on je zaista zaslužio odlikovanje i ja sam ga predložio. Za pogreške 
koje je posle toga učinio i koje nemaju nikakve veze sa njegovim radom, ja sam 
se o njemu nepovoljno izrazio. Prema ovome slobodan sam da unapred odgovorim da, 
u odnosu na njega ne postoji nikakva moja kontradiktornost.</p>
<p>Pretpostavljam da Vas je gospodin Santić već obavestio da Vidak još nije 
pušten, pa ipak smatram za dužnost da Vam i ja to kažem. Sa svoje strane ja 
sam šest puta intervenisao da se puste obojica. Uspeo sam, kao što vidite, 
samo upola. Radiću i na Vidakovom oslobođenju, ali Vam odmah moram reći da 
to, obzirom na izvesne događaje, koji su se poslednjih dana odigrali između 
nas i Italijana, a o kojima ću Vam u sle-dećim redcima govoriti, neće ići 
tako lako.</p>
<p>Ja sam Vas, Gospodie Ministre i dragi brate, u jednom od ranijih pisama 
obavestio o svom putu na Sušak i o poslu radi koga sam tamo išao.7 Iz tog 
pisma Vi ste mogli videti, da je bila predviđena jedna velika operacija protiv 
komunista na liniji: Livno — Glamoč — Jajce. Do ostvarenja te operacije 
nije došlo i vrlo verovatno neće ni doći, o čemu ste možda oba-vešteni od 
Jevđevića i Baćovića. Glavni razlog zbog čega je ta zamisao pala, leži u 
italijanskom insistiranju da u toj operaciji uzmu učešća i dve ustaške 
kolone, tako da jedna od njih po završetku posla, posedne Livno i ugarnizonira 
se, mada sam ja još u Sušaku isključio svaku kombinaciju sa ustašama. Obavešten 
o ovoj italijanskoj nameri, ja sam, u nemogućnosti da to lično učinim (pošto 
sam tih dana bio teško bolestan), uputio svog načelnika štaba8 komandantu 
XVIII itali-janskog armiskog korpusa sa nalogom, da u moje ime saopšti tom 
komandantu, da ja ne dopuštam saradnju četnika sa ustašama i da nema Srbina, 
koji bi takvu soluciju smeo da prihvati, a najmanje bih ja smeo biti taj Srbin. 
Komandant korpusa, primivši ovo saopštenje, odmah je dohvatio telefonsku slušalicu 
i razgovarao sa komandantom armije generalom Ro-atom, pa je posle završenog 
razgovora umolio mog načelnika štaba da me izvesti, da shvataju potpuno moj 
stav i da će preraditi plan predviđene operacije, izbacujući obe ustaške 
kolone. Međutim, posle samo tri dana taj isti komandant je pozvao mog načelnika 
štaba i saopštio mu da se operacija uz učešće četnika uopšte neće 
izvoditi, pošto je to Rim izrično zabranio iz bojazni, da četnici ne izvrše 
pokolj Hrvata, kako se to već desilo, po njihovim obaveštenjima, u Biokovu i 
Omišu.9 Ipak, oni su i pored toga, što isključuju učešće četnika pod 
ovako teškom optužbom, zahtevali od Dinaiske divizije da im stavi na raspoloženje 
500 četnika radi osiguranja boka jedne od njihovih napadnih kolona. Taj zahtev 
nisam prihvatio. Ve-rovatno uvređen zbog toga, komandant armije sa Sušaka 
uputio mi je preko XVIII korpusa telegram ove sadržine: »Br. 1/1841. Molim da 
se dade na znanje Vojvodi Trifunoviću da ako odmah ne prestanu sa strane četnika 
nasilja prema hrvatskom i muslimanskom pučanstvu, biće obustavljena prehrana i 
plaćanje nadnica onim formacijama, kojima pripadaju krivci tih nasilja. Ako bi 
ta ilegalna situacija i napred trajala, preduzeće se strože mere. General 
Roata.« Na ovaj telegram ja sam istim putem poslao ovakav odgovor: »Telegram 
NJ.E. ne sadrži konkretne optužbe protiv četnika. Za slučajeve u okolini Omiša 
i u Hercegovini (Dubrave) Vojvoda je skrenuo pažnju četnicima da to ne 
odobrava, što je XVIII korupusu poznato. Prema ovome neka se nova optužba 
potkrepi izves-nim faktima, pa će se preduzeti potrebne mere. Na slučaj da ovo 
objašenjenje ne bude dovoljno, stvar je italijanske komande kakav će stav 
zauzeti prema četničkoj organizaciji. Ako bi taj stav poremetio kolaboraciju, 
neće biti krivica Vojvodina, jer on ne može i nema prava da utiče na 
Ekselenciju da svoje već formulisano mišljenje o potrebi strožijih mera prema 
četnicima izmeni. Vojvoda u tom slučaju može samo da žali što je čitavu 
godinu dana radio na jednoj stvari, koja je Srbe koštala velikih žrtava bez 
nekakve osobite koristi. Uostalom Vojvoda je pogrešio što je u početku 
saradnje pre-video obaveze Italije prema Hrvatskoj, kao saveznici, jer je ta činjenica 
u stvari ometala i ometa kolaboraciju. Vojvodi će, ako ga komunisti i ustaše, 
koji su ga već osudili na smrt baš radi te kolaboracije, ranije ne ubiju, 
sigurno suditi njegovi Srbi za ovu nedovoljnu obazrivost«. Sta će dalje biti, 
ja razume se, ne znam. Spreman sam inače na sve.</p>
<p>Iako pretpostavljam da se moja ostavka nalazi pred Vama, iako ste je Vi možda 
i uvažili, ja sam ipak dužan da Vam iznesem niz aktuelnih stvari, koje duboko 
zadiru ne samo u interese organizacije jugoslovenske vojske, nego i u naš budući 
državni i narodni život. Da počnem:</p>
<p>U poslednje vreme londonska radiostanica, ukoliko se njom služi naša vlada, 
daje strahovite emisije (Harison10 i drugi). Ona sve više i sve češće 
zloupotrebljava namenjenu joj ulogu i zadatak. Svakodnevno mi stižu izveštaji 
sa raznih strana da ta stanica, prilikom tih svojih emisija na našem jeziku, 
snaži komunističku misao u našoj zemlji, glorifikujući akciju »rodoljuba«, 
ne vodeći pri tome ni najmanje računa, da ti isti »rodoljubi« još uvek 
planski i bez prekida ubijaju naše najnacionalnije ljude, da zbog njih 
svakodnevno, tu i tamo, plamte desetine srpskih sela i da se pustoše i uništavaju 
nekad plodni i pitomi predeli naše paćeničke zemlje.</p>
<p>Naša vlada u Londonu i njena propaganda kao da ne znaju da ti »rodoljubi« 
nisu niko drugi, nego komunisti-par-tizani, izraziti antisrpski i 
antijugoslovenski elementi. Dok Vi tražite borbu protiv komunista, vlada, čiji 
ste i Vi član, dopušta pojedincima da rade suprotno onome, što Vi želite, 
tj. vlada dopušta da se preko radia kao najefikasnijeg sredstva, slave podvizi 
komunista, sa kojima mi vodimo borbu na život i smrt. Takvom negativnom 
propagandom, favorizirajući komuniste, vlada, svesno ili nesvesno, slabi naše 
redove i ubija duh i moral ne samo boraca, nego i starešina.</p>
<p>Takvu situaciju jugoslovenska vojska i narod ovih krajeva, a najmanje ja, ne 
možemo dalje da podnosimo. Krajnje je vreme da se zna, dali je Jjugoslovenska 
vlada u Londonu sa nama, ili s njima. Ako je s nama, onda neka to delom dokaže 
osuđujući komuniste i glorifikujući samo našu borbu.</p>
<p>Ovakav način iskorišćavanja radia, tog jedinog sredstva za propagandu, 
unosi opštu pometnju i razbija narodne redove tako, da je gotovo nemogućno 
objediniti ih i kanalisati njihove zajedničke napore, da se pod jedinstvenom 
komandom ubrza rad na našem konačnom oslobođenju. Koliko je ovo tačno, dokaz 
je, između mnogih drugih, i ova činjenica:</p>
<p>U cilju da se pokretu, kome ste na čelu, priključe i nacionalni iHrvati, činio 
sam napore više od godinu dana, pa ipak nisam naišao s te strane na dovoljno 
razumevanja. U tom pravcu išao sam toliko daleko, da sam u svoje vreme, u tri 
maha, razgovarao i sa prestavnicima Dr. Mačeka, sugeri-šući im tom prilikom 
potrebu da formiraju zasebne hrvatske nacionalne čete, samo da izjave, da će 
te čete biti u sastavu jugoslovenske vojske, kojom Vi komandujete. Stavio sam 
im tada do znanja da ništa nećemo imati protiv, da ti njihovi odredi, pored 
jugoslovenske, nose čak i hrvatsku zastavu. Oni su bili oduševljeni i sva tri 
puta dali su svoju potpunu saglas-nost, ali na tome je i ostalo. Do danas nisu 
dali nikakvih rezultata. Međutim, sa više strana ja dobijam obaveštenja, da 
su Mačekovci u nekim krajevima već formirali izvesne jedinice, da ih u drugim 
formiraju i da se te jedinice nazivaju negde »Hrvatska građanska zaštita«, 
negde »Vojska Matije Gubca«, negde »Uskoci« itd. Pored ovog sigurno znam da 
je priliv Hrvata iz svih ranijih građanskih stranaka, a naročito iz HSS, u 
komunističke redove sve veći. Međutim, čak i veći deo Hrvata, ikoji su do 
sada važili kao jugoslovenski nacionalisti, potajno simpatišu komuniste, pa 
ih, tu i tamo, i pomažu.</p>
<p>Ovakva i slična strujanja kod Hrvata unose sve veću zabunu u redove ljudi, 
koji se bore za celinu državne teritorije i za ostvarenje svih nacionalnih težnji.</p>
<p>Ovih dana obavešten sam, naprimer, da izvesni Hrvati, naročito Mačekovci, 
rade sa penzionisanim generalom Radoj-kom Brkićem, koji duže vremena živi u 
Splitu, na ostvarenju neke zasebne organizacije, čiji bi cilj bio da obiđe i 
Vas i sve ostale istaknute faktore Vaše organizacije, pa da, udružena sa 
komunistima, koji su se inače ovih dana potpuno sporazumeli sa ustašama,11 
preduzme vođenje jednog novog pokreta, koji svakako nebi ni ličio na Vašu 
organizaciju.</p>
<p>Koliko je ovo tačno i koliko treba biti obazriv, najbolje ćete videti iz 
sledećih redova. Pod izgovorom da nisu zbog moje bolesti mogli samnom da 
govore, Mačekovci su ovih dana, iskoristivši tu moju bolest, našli načina da 
preko jednog kurira stave Vama do znanja, da jedan pretstavnik njihove stranke 
želi da Vas poseti i da sa Vama razgovara. Ja neznam dali je taj njihov pokušaj, 
čije je ostvarenje trebalo da ide preko Jevđevića, uspeo i dali je taj 
delegat već stigao kod Vas. Ako je stigao, onda Jevđević ne može nositi 
odgovornost, jer ga je on svakako dobronamerno Vama proveo, pošto je znao da 
sam ja ranije vodio izvesne razgovore sa pretstavni-cima Mačekove stranke. Ali 
to nije važno, važno je da su Mačekovci, kojima je pre 10 meseci pružena 
mogućnost da afirmišu Hrvate ognjem iz nacionalnih, a ne iz internacionalnih 
pušaka, sa čime su se i oni saglasili, nisu dosad ništa učinili, već dolaze 
kod Vas da i sa Vama, kao i samnom ranije, razgovaraju bez namere da pristupe 
stvarnom poslu. Dužan sam da Vam na sve ovo skrenem pažnju i da Vas umolim, da 
prema tom delegatu Mačekovom, ako još nije stigao do Vas, ne budete i suviše 
otvoreni kad dođe. Po mom najdubljem uverenju ogroman broj Hrvata neće tamo 
gde su Srbi.</p>
<p>Ja mislim da nije teško sagledati pozadinu cele ove rabote. Ta pozadina je 
sigurno u hrvatskom delu londonske vlade, koji je, obzirom na stalno 
glorifikovanje komunističkih uspeha i na napade na istaknute Srbe preko raznih 
Grga,12 Harisona i drugih, očigledno uspeo da srpskom delu vlade naturi 
komunističko-hrvatsku ideologiju. Srpski deo vlade kao da je izgubio iz vida, 
da još ni do danas niko od Hrvata u zemlji nije ni pokušao ozbiljno da dezavuiše 
ustašku politiku Pavelićeve države, a još manje da osudi strašne pokolje 
Srba, ili da se bar od njih ogradi. Međutim, državni program Pavelićeve 
Hrvatske, kao što je dobro poznato, uslovljava stabilnost i egzistenciju te države, 
potpunim uništenjem Srba. Taj program se baš ovih dana efikasno ostvaruje i u 
Sremu.</p>
<p>Krajnje je vreme da se sve ovo uvidi i da se više pod protektoratom vlade ne 
vode akcije, koje umanjuju izglede za potpunu pobedu nacionalne misli nad 
internacionalnom. Stoga molim da se takvoj zločinačkoj akciji, koja se vodi 
preko londonskog radia, protiv najnacionalnijih elemenata u zemlji, učini kraj 
jednom za svagda. U protivnom ja ću, po želji Srba ovih krajeva, pa i po želji 
izvesnih Hrvata, koji još nisu navukli crveni mantil, biti prinuđen da 
povedena otvorenu borbu sa tom londonskom gospoštinom, ukoliko me Vi nebi razrešili 
dužnosti komandanta ovih krajeva. Ne učinim li tako, otkazaće mi poslušnost 
moji potčinjeni, čije glasno negodovanje od duže vremena zaglušuje moje uši. 
Kao tumač opšteg neraspoloženja juče me je, naprimer, posetio najistaknutiji 
vođa Srba ovih krajeva četnički vojvoda Momčilo Đujić, koji je u ime 8.000 
naoružanih četnika energično zahtevao da se prekine sa tom nenarodnom 
kampanjom iz Londona.13 Tom prilikom mi je izjavio da nesme da se vrati, a da 
svojim vojnicima neda obrazloženje, zašto se preko Londonske radiostanice 
slave partizani, a napadaju pojedini istaknuti nacionalni prvaci — Srbi ovih 
krajeva. Rekao sam mu da obavesti narod, da se to radi bez Vašeg znanja i 
odobrenja i da ćete Vi biti u stanju, da to sasečete u korenu.</p>
<p>Ja sam, Gospodine Ministre i dragi brate, potpuno sve-stan da bi otvorena 
borba, koju bih poveo sa našom vladom u ovom vremenu koristila najviše, pa možda 
i jedino okupatoru, ali i pored toga ja ne mogu dopustiti da se napadaju borci i 
njihove vođe sa onog mesta, koje je najviše pozvato da ih podržava. Najmanje 
pak mogu dopustiti da se to čini za račun onih, koji teže da poruše osnove 
našeg društvenog i državnog uređenja, pre nego što se država i stvori. Ja 
sam, dakle, uz narod i državu, a ne uz vladu.</p>
<p>Obzirom na sve ovo ja, u ime svih onih kojima sam starešina, molim da mi se 
da precizan odgovor po ovim pitanjima:</p>
<p>1)&nbsp; Borimo li se mi za Jugoslaviju ili za Srbiju?</p>
<p>2)&nbsp; Ako se borimo za Jugoslaviju, onda kako će ona biti uređena? Da li 
sporazum Cvetković — Maček neće biti uzet kao baza za to buduće uređenje, 
kako to tvrde gotovo svi Hrvati!?</p>
<p>3)&nbsp; &nbsp;Koga pomaže vlada, nas ili komuniste?</p>
<p>4)&nbsp; Kako gledate Vi na ove probleme i na ovakav rad vlade?</p>
<p>5)&nbsp; Dali mi svojom današnjom borbom slučajno ne nive-lišemo teren za 
buduće ustoličenje te iste vlade, koja danas slavi i veliča borbu komunista 
— partizana, ne vodeći ni najmanje računa o stvarnom stanju duhova i o žrtvama, 
koje Srbi podnose od komunista i od Hrvata u borbi za odbranu, ne samo ugroženih 
nacionalnih ideala, nego i golih života.</p>
<p>Ja mislim da imam pravo i da mi je dužnost, obzirom na celu moju prošlost i 
na današnju moju ulogu, da ova pitanja ovako formulišem i da odgovor, koji na 
njih dobijem, dostavim onima, koji se bore pod najtežim prilikama protiv 
ko-munističko-hrvatske ideologije.</p>
<p>U očekivanju Vašeg odgovora, molim Vas, Gospodine Ministre i dragi brate, 
da i ovom prilikom izvolite primiti izvoze mog poštovanja i moj najsrdačniji 
pozdrav.</p>
<p>20 oktobra 1942. godine U SPLITU</p>
<p align="center">Odani Vam,</p>
<p align="center"><strong>I. Ž. Trifunović-Birčanin</strong></p>
<p>1&nbsp; Original (pisan na mašini, ćirilicom) u Arhivu VII, Ča, k. 159, 
reg. br. 49/2 (H-X-40).</p>
<p>2&nbsp; Reč je o pošiljci novca. Opširnije, vidi u Arhivu VII, Ča, k. 
280, reg. br. 1/1 i 2/1: knjiga primljenih i poslatih telegrama Komande 
operativnih jedinica istočne Bosne i Hercegovine.</p>
<p>3&nbsp; Tim telegramom redakcija ne raspolaže.</p>
<p>4&nbsp;Vidi dok. br. 172.</p>
<p>5 Draža Mihailović je 7. novembra 1942. telegramom preneo poruku dr Jakše 
Račića kraljevskoj porodici (Arhiv VII, Ča, k. 302, tel. br. 934). Račića 
su likvidirali splitski omladinci 1943.</p>
<p>6&nbsp; O Birčaninovim zamerkama Ostojiću, vidi u dok. br. 158.</p>
<p>7&nbsp;Vidi dok. br. 172.</p>
<p>8&nbsp; To je bio kapetan Radovan Ivanišević.</p>
<p>9 Vidi dok. br. 166, nap. 4.</p>
<p>10 H. D. Harison (Harrison), šef radio-službe i propagande Radio--Londona.</p>
<p>11 U četničkim dokumentima često se nailazi na tvrdnje o spo-razumevanju 
partizana sa ustašama. Takve tvrdnje su bez ikakvog osnova a proturane su sa 
ciljem da se odvrati srpsko stanovništvo od NOP-a.</p>
<p>12&nbsp; Grga Zlatoper je bio spiker emisija na srpskohrvatskom jeziku 
Radio-Londona.</p>
<p>13&nbsp; Draža Mihailović je, 7. novembra 1942, opširnom depešom (u deset 
nastavaka) tražio od jugoslovenske vlade da interveniše da Radio--London 
prekine sa emisijama u kojima se hvale akcije rodoljuba, koji — kako piše u 
dešepi — »nisu niko drugi nego komunisti izraziti aniti-srpski i 
antijugoslovenski elementi sa kojima svi vodimo borbu na život i smrt« (Arhiv 
VII, reg. br. 11/1, k. 302, depeša br. 935).</p>
<p>
<br>
<CENTER><TABLE border="1"><TR><TD><a href="4_14_1.htm"><b>Sadr&#382;aj</b></a></TD>
<TD><a href="4_14_1_179.htm"><b>Prethodni dokument</b></a></TD>
<TD><a href="4_14_1_181.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
