<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>
<style type="text/css">
<!--
@import url(/normal.css);
-->
</style>
</head>

<body>
<br>
<p>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 
PRILOG II  
DOKUMENTI VELIKE BRITANIJE 1943. I 1944.  


<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_247.htm"><b>Prethodni dokument</b></a></TD>
<TD><a href="4_14_3_249.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>OBAVEŠTENJE MINISTARSTVA INOSTRANIH POSLOVA VELIKE 
BRITANIJE OD 6. DECEMBRA 1943. BRITANSKOM AMBASADORU PRI JUGOSLOVENSKOJ IZBEGLIČKOJ 
VLADI O POLITICI PREMA DRAŽI MIHAILOVIĆU1</strong></p>
<p>(ŠIFROVANO)</p>
<p>DIPLOMATIJA (POVERLJIVO)</p>
<p align="center">MINISTARSTVO INOSTRANIH POSLOVA — AMBASADORU NJEGOVOG VELIČANSTVA 
PRI JUGOSLOVENSKOJ VLADI U KAIRU</p>
<p>Br. 106&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>6. decembar 1943.</p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;POSLATO: 12,45 č, 7. decembra 1943.</p>
<p>Važno</p>
<p>Povodom vaših telegrama Br. 139 i Br. 143, od 2. i 3. decembra2, koji se 
odnose na politiku prema Mihailoviću.</p>
<p>Verovatno ste već videli naše telegrame Br. 99 od 2. decembra i Br. 102 od 
4. decembra.</p>
<p>2. Naši predlozi su, u stvari, kompromis. Time što ćemo napraviti razliku 
između Mihailovića, na jednoj strani, i četničkog pokreta i srpskog naroda, 
na drugoj strani, mi se nadamo da će biti moguće da se osiguraju vojne 
prednosti u ovom prekidu odnosa i da se u isto vreme nepoželjni politički 
efekti svedu na najmanju meru.</p>
<p>3. Složili smo se da ne vredi odlagati odluku do Bejlijevog dolaska. 
Verovatno je da nećemo dobiti potpunije informacije o poziciji u Srbiji, niti 
značajnije dokaze Mihailovićeve sarad-nje sa Nedićem i Nemcima.</p>
<p>4. Što se tiče paragrafa 3 vašeg telegrama Br. 143, jasno je da je poželjno 
da se Mihailović pritegne što je moguće više. U vezi sa tim, mi pomalo 
sumnjamo da je ovaj predlog odgovarajući, jer on uključuje neograničeno 
odlaganje baš u momentu kada mi ne smemo da dozvolimo nikakva odlaganja ako želimo 
da postignemo saradnju između partizana, četnika i kralja3. Uostalom, u 
poslednju godinu dana Mihailoviću je pružana šansa za šansom da pokaže 
svoju dobru volju i da odgovori na naše zahteve da se izvedu akcije. Staviše, 
objavljivanje osnivanja teritorijalne vlasti (vaš telegram Br. 147) sad 
pokazuje da se partizani ubrzano i neprekidno kreću ka slobodi. Stoga mi moramo 
da pokušamo da uhvatimo taj pokret pre nego što on ode i suviše daleko. 
Uklanjanje Miha-ilovića predstavljaće važan gest od strane kralja, a mi želimo 
da osiguramo da ovaj gest ne dođe i suviše kasno. Ipak, ukoliko smatrate da je 
neophodno da se ovaj predlog predoči kralju kako bi se on uverio u neophodnost 
uklanjanja Miha-ilovića, mi nemamo ništa protiv da tako i uradite. 5. Što se 
tiče paragrafa 4 (c) vašeg telegrama Br. 143, moj telegram koji odmah sledi 
predstavlja ponovljeni telegram koji smo poslali Vašingtonu i u kojem smo 
osigurali trenutnu poziciju i dali nove predloge. Ako se novi predlozi odobre, 
ja bih vas zamolio da organizujete da Vašington bude direktno informisan, kako 
bi oni mogli dalje da proslede informaciju u Ministarstvo inostranih poslova 
Sjedinjenih Američkih Država [State Department].</p>
<p>&nbsp;</p>
<p>1 Kseroks-kopija u Arhivu VII, PRO, FO, k. 9, 371/37617.</p>
<p>2 Vidi u ovom prilogu dok. br. 1 i 2.</p>
<p>3 Pred kraj 1943, kada je saradnja četnika sa nemačkim i bugarskim 
okupacionim trupama dobila pun zamah, Draža Mihailović je pokušao još jedan 
manevar. On je, naime, na konferenciji sa brigadirom Armstrongom 23. decembra 
1943, predložio da se uz prisustvo britanskih oficira kod četnika sastanu četnički 
i partizanski predstavnici, ali bez utvrđenog programa za pregovore. Tražio je 
od Armstronga da o tome izvesti svoje pretpostavljene (Arhiv VII, Ča, k. 20, 
reg. br. 39/4). Istog dana Armstrong je Mihailovićev zahtev prosledio u Kairo, 
a 26. decembra 1943. Ralf Stivenson je isto to dostavio Ministarstvu inostranih 
poslova V. Britanije (kseroks-kopija, u Arhivu VII, PRO, FO, k. 9, 371/37620). 
Na košuljici Zapisnika od 23 decembra 1943. Mihailović je, olovkom, napisao: 
»Na dan 3. januara 1944. godine na konferenciji u 14,30 časova đeneral 
Armstrong saopštio mi je da je 2. januara dobio kratku depešu iz Kaira da 
britanska vlada ne želi da posreduje u pogledu sastanka i pregovora sa 
komunistima« (Arhiv VII, Ča, k. 20, reg. br. 39/4). Vidi u ovom prilogu dok. 
br. 4 i 9.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_247.htm"><b>Prethodni dokument</b></a></TD>
<TD><a href="4_14_3_249.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
