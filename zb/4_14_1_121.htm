<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_120.htm"><b>Prethodni dokument</b></a></TD><TD><a href="4_14_1_122.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 121</strong></p>
<p align="center"><strong>IZVEŠTAJ MAJORA PETRA BAĆOVIĆA OD 16. JULA 1942. DRAŽI MIHAILOVIĆU O
  VOJNOPOLITIČKOJ SITUACIJI U HERCEGOVINI I SARADNJI SA ITALIJANSKIM
  OKUPATOROM<sup>1</sup></strong></p>
<p>Dragi čiča,<sup>2</sup></p>
<p>Posle sastanka sa popom Perišićem i poručnikom Milo-radom Popovićem
  u Pivskom manastiru,<sup>3</sup> o čemu sam Vas već izvestio preko kapetana Ružica
  morao sam odmah, krenuti u pravcu Hercegovine. Putem kurira odmah sam
  uhvatio vezu sa Dobrosavom Jevđevićem, kapetanom Salatićem koji su se
  nalazili u Nevesinju. Jevđević i Salatić na sastanku izvestili su me da
  se u Nevesinju nalazi vojvoda Ilija Birčanin koji obilazi trupe<sup>4</sup> i želi
  da se odmah sastane sa mnom. Sa automobilom u društvu Jevđevića i Salatića otputovao sam u Nevesinje i sastao se
  sa vojvodom Birčaninom. Vest da dolazim u ime Vaše vojvodu je mnogo
  obradovalo i traži da se sa Vama što pre sastane. S obzirom na prilike
  koje vladaju u Hercegovini i Dalmaciji sve do Knina potrebno bi bilo da
  se Vi sa Birčaninom što pre sastanete. Vojvoda Birčanin teško je
  bolestan od srčane mane i prema mišljenju lekara njegovo je kretanje
  ograničeno. Sastanak ako Vi to želite a po mome mišljenju potreban je,
  trebate obaviti na granici Cr. Gore i Hercegovine u blizini Ravnoga.<sup>5</sup>
  Vojvoda je izradio dozvolu od italijanske komande da se na ovoj
  teritoriji može zadržavati 6 do 7 dana. Zamolio me da Vas o svima
  stvarima koje sam zapazio na terenu obavestim.</p>
<p>Svi četnički odredi na teritoriji Hercegovine legalizovani su kod
  Talijana, dobijaju hranu, oružje i municiju. Platu ne primaju samo im
  se po neki put u vidu pomoći dodeljuju manje svote novca. Brojno stanje
  organizovanih četnika na teritoriji Hercegovine iznosi od 6 do 7
  hiljada.<sup>6</sup> Naoružanje pušaka oko 6000 kom. sa dosta automatskog oružja.
  Disciplina i duh dosta dobri. Ovi četnici većinom su formirani od
  jučerašnjih partizana7 izuzev odreda popa Radojice Perišića, poručnika
  Popovića Milorada i kapetana Danila Salatića. Pop Perišić u ovome
  kraju a i u celoj Hercegovini smatra se kao istinski borac i četnik,
  koji je sa svojim ljudima u društvu sa poručnikom Popovićem vodio borbu
  protiv ustaša, Talijana i komunista. Ovaj odred Gatački najbolji je odred u Hercegovini, jer
  ga sačinjavaju ljudi popa Perišića koji su se borili i od svakoga
  progonjeni.</p>
<p>Po želji vojvode Birčanina obišao sam Kalinovik i Bileću. Prilikom
  ovog obilaska vojvoda Birčanin svaki put vojnike je pozdravio sa
  patriotskim govorima a nekoliko puta spomenio je i Vaše ime. Po želji
  Birčanina govorio sam i ja ali uvek kao Vaš izaslanik. Ovo je potrebno
  bilo a to je i moja želja bila da se ljudi obaveste o pravom stanju
  stvari. Svi pitaju i traže vezu sa Vama. Nemojte misliti da smo mi to
  ljudima javno i na sva zvona rekli nego smo uvek našli neku zavijenu
  formu. Među četnicima ima političkih korteša koji su većinom komandiri
  četa i bataljona. Prema izjavi vojvode Birčanina a i mome zapažanju
  ovde zemljoradnici prednjače. U Nevesinju nalazi se Petar Samardžić
  koji je bio jedan od lidera Zemljoradničke partije a koji je u akciji
  protiv partizana igra dvoličnu ulogu. Prema izjavi vojvode Birčanina,
  kapetana Salatića i Dobrosava Jevđevića ovaj Samardžić štiti oko sebe
  najveće komunističke zlikovce. Po mojoj želji posetio sam grob pok.
  majora Todorovića u Kifinom selu u društvu vojvode Birčanina, Jevđevića
  i drugih četnika. Tom prilikom bila je vrlo interesantna scena. Građani
  (četnici) ovoga sela uhvatili su ubojicu Boška Todorovića i hteli su ga
  linčovati. Kada smo ga uzeli u zaštitu celo je selo protestvovalo i
  počelo da javno negoduje sa rečima: &#187;Boško Todorović zajedno sa našim
  četnicima ubijen je od komunista a koji se nalaze pod zaštitom Petra
  Samardžića&#171;. Tražio sam da se po cenu glave pronađu ubojice i učesnici
  u ubistvu Boška Todorovića i odmah streljaju.</p>
<p>Vidak Kovačević izjavio je želju da Vas obavestim i traži da u ovaj
  kraj Hercegovine pošljete profesora Lazara Trklju bar 10 dana. Napad
  koji smo pripremali na komuniste koji su bili u Čurevu<sup>8</sup> a prema
  predlogu i planu čika Branka odmah sam tražio da to učinimo. Četnici
  koji su se nalazili na Morinama i Kalinoviku pod komandom kapetana Nešića<sup>9</sup> koji je doskora
  bio u partizanima mogli su napasti komuniste i imati velikog uspeha.
  Komunisti su se povukli iz Čureva 11 o.m. tako da mi ni u kom slučaju
  nismo mogli stići na vreme da ih na-padnemo. Prebacio sam starešinama
  hercegovačkih četnika s tim da su oni mogli napasti komuniste u Ćurevu.
  Razlog zašto to nisu učinili nepoznat mi je, ali mislim da je bio
  javašluk. Komunisti su otstupili u pravcu Bosne. Prema izjavi
  zarobljenika i onih koji su se predali oni nameravaju da idu preko
  Kupresa za Dinaru. Komunisti su zauzeli Konjic i Prozor i porušili
  prugu na 6 mesta kao i tunel kod Ivan pl. tako da po izjavi stručnjaka
  ova pruga može biti &#169;pravljena za tri meseca dana.<sup>10</sup> Prema svima
  izgledima a i informacijama koje sam dobio komunisti se povlače u
  pravcu Dinare i navodno za Sloveniju.</p>
<p>Komandant italijanske armije u Dubrovniku Dalmaco<sup>11</sup> pozvao je
  Dobrosava Jevđevića radi važnih razgovora. Prilikom toga sastanka
  saopštio mu je da je Foča pripala Crnoj Gori. Nadalje mu je rekao da su
  obavešteni da se čiča nalazi u Crnoj Gori u blizini Žabljaka. Hrvatski
  ministri Artuković<sup>12</sup> i Košak<sup>13</sup> sastali su se danas sa Dobrosavom
  Jevđevićem i saopštili mu da će hrvatska vojska u jačini od 2 divizije
  zauzeti celu Hercegovinu po cenu sukoba sa četnicima. Traže pregovore
  sa pretstavnicima četničkih organizacija u Hercegovini s tim da se u
  svemu sporazumeju. Prema mome mišljenju hrvatskim ministrima stalo je
  da se hrvatska država stabilizuje i očisti od četnika. Ako Hrvati
  uspeju u tome da u Hercegovini uspostave svoju vlast s time bi faktički
  stabilizovali hrvatsku državu i očistili četnike. S obzirom na dobru
  organizaciju četnika u ovom kraju ne bi trebalo ni po koju cenu
  dozvoliti da Hrvati uspostave svoju vlast u Hercegovini, a naročito u
  onom delu gde žive čisto Srbi. Mislim da bi trebalo što pre u
  Hercegovini i Bosni organizovati napad na Hrvate s tim da taj napad
  bude u isto vreme u Hercegovini i Bosni. Neophodno je potrebno što pre izvršiti organizaciju u Bosni i pripraviti
  ljude za tu borbu. Hrvatima ne smemo i ne možemo dozvoliti da
  stabilizuju svoju državu i očiste od srpskih četnika. Za ovu akciju
  najvažniji je problem ishrane. Prema izjavi Dobrosava Jevđevića mi
  možemo nabaviti dovoljno hrane od Talijana. Talijani prodaće nam hrane
  koliko nam treba samo je problem novac. Privatno sam saznao da su
  Jevđević i Kovačević<sup>14</sup> dobili od Srba iz Mostara oko 4,000.000 dinara
  kao prilog za četničku akciju navodno da su priznanice za novac koje su
  izdate pojedinim ljudima snabdevene sa Vašim potpisom, koje ste Vi
  Kovačeviću dali u svoje vreme nepopunjene. Kako je ovaj novac utrošen i
  u kakve svrhe ne znam. Dobrosav Jevđević koji je u nacionalnom pogledu
  potpuno ispravan, dobar organizator, vešt čovek uspeo je da se kod
  Talijana dobro plasira ali ni u kom slučaju na štetu naših nacionalnih
  interesa. Sposoban je i jedino [može] on da za hercegovačke četnike
  nabavi sve što je potrebno.</p>
<p>Pored samog Gacka nalazi se Fazlagića kula u kojoj se nalazi oko
  1000 naoružanih muslimana. Prema mome mišljenju bez ičije dozvole
  trebalo bi ovo selo napasti, kako bismo u ovom delu Hercegovine imali
  čistu situaciju, a s obzirom na nameru Hrvata da okupiraju celu
  Hercegovinu.</p>
<p>U Nevesinju, Kalinoviku, Gacku, Bileći i Trebinju kao i u drugim
  gradovima Hercegovine nalazi se hrvatska vojska, koja je neaktivna i ne
  udaljuje se nikuda iz varoši. Kada sam bio u Kalinoviku našao sam
  nekoliko Hrvata koji putuju za Dubrovnik automobilom zato što je
  pokvarena pruga kod Konjica i tom prilikom rekao mi je u razgovoru
  Gržac Andrija da u Hrvatskoj odakle on sada dolazi odnosno beži vlada
  haos. Pruga od Pakraca do Daruvara potpuno je razrušena.<sup>15</sup> Haos u
  Hrvatskoj dostigao je vrhunac i svi koji se pozivaju u hrvatsku vojsku
  beže u šumu, zato i njih nekoliko beže za Dubrovnik da ne bi išli u
  vojsku.</p>
<p>Dobrosav Jevđević putem Talijana ima siguran kanal da prebaci naše
  ljude za Sloveniju. Talijani mu nude ako ima neku vezu sa Slovencima da
  povede akciju protiv komunista.</p>
<p>Stalno ispitujem prilike na terenu. Obilazim pojedine krajeve kako
  bi se uverio o pravom stanju stvari. Punomoći koje se nalaze kod mene
  nisam nikome još izdao a niti ću izdati dok se ne uverim koji su ljudi
  najzgodniji i najzaslužniji a naravno i najpopularniji da vode brigade
  i srezove. Bolna je tačka ambicija pojedinih ljudi koja se pojavljuje
  ovde kao i u drugim krajevima. Postoji bolesna ambicija pojedinih ljudi a
  naročito političara koji bi hteli putem čičinog autoriteta da stvaraju
  neku političku karijeru.</p>
<p>Moj odred koji se nalazi blizu Mratinja nepotrebno je da prelazi
  hercegovačku granicu, prvo što se ne mogu snabdeti hranom, drugo nema
  komunista, osim po neka trojka koju meštani sami mogu likvidirati.
  Organizacija koja se sprovodi u dobrom je početku samo se treba raditi
  sa puno takta. Rampini<sup>16</sup> je bolestan i ostao je u Nevesinju. Nalazi se
  pored stanice ne znam da li je uhvatio vezu sa Vama o tome me nije
  ništa izvestio. Ne znam kako se moj odred snabdeva sa hranom, to sam
  ostavio u dužnost kapetanu Ružicu i kapetanu Pejoviću koji su obećali
  da će hranu koju će poslati Bajo Stanišić dobaciti odredu. U ostalom
  čika Branko obećao je da će o tome voditi računa. Pisao sam kapetanu
  Momčiloviću<sup>17</sup> da odmah stupi u vezu sa Vama i da Vi odredite kuda odred
  treba da ide pošto prema mome mišljenju nepotrebno je da dalje ostane
  kod Mratinja. Ako je tačno da će Foča pripasti nama u koje ja verujem
  treba Momčilović da sa odredom uđe u Foči kao četnici Pavla Đurišića
  ili za Novu Varoš kako Vi nađete za potrebno odredićete. Nemoguće mi je
  a i želja je vojvode Birčanina, popa Perišića, Jevđevića i drugih da
  napustim Hercegovinu i ne izvršim povereni mi zadatak. Birčanin želi,
  pre-klinje i moli čiču da se sastane sa njime. Kapetan Kovačević dolazi
  kod Vas sa ovim izveštajem i objasniće Vam detaljno situaciju.</p>
<p>Ovde se prijavio kod mene biv. senator Marko Vujačić i advokat Jefto
  Pavić a za koje pop Perišić tvrdi da nisu ništa učinili što im se ne bi
  moglo oprostiti. Žele da se stave na raspoloženje. Ja im nisam ništa
  rekao i obećao. Molim da mi po ovome pitanju odredite držanje prema
  njima.</p>
<p align="center">S verom u Boga za Kralja i Otadžbinu.</p>
<p align="center">16 jula 1942. god. </p>
<p align="center">Slobodne srpske planine</p>
<p align="center">MAJOR, </p>
<p align="center"><strong>Petar Baćović</strong></p>
<b class=medtxt><p><sup>1</sup>&nbsp; Original (pisan na mašini, ćirilicom) u Arhivu VII, Ča, k. 231, reg. br. 12/7 (BH-X-70).</p>
<p><sup>2</sup>&nbsp; Jedan od više pseudonima Draže Mihailovića.</p>
<p><sup>3</sup>&nbsp; Vidi dok. br. 118, nap. 6.</p>
<p><sup>4</sup>&nbsp; Vidi dok. br. 120, nap. 6.</p>
<p><sup>5</sup>&nbsp; Ilija Birčanin se sa Dražom Mihailovićem sastao 22. jula
  1942, u Zimonjića Kuli (Pusto Polje, južno od Avtovca). Sastanku su
  prisustvovali i major Zaharije Ostojić, kapetan Pavle Đurišić i veći
  broj četničkih komandanata i vođa iz Hercegovine. U izveštaju
  italijanske Više komande oružanih snaga &#187;Slovenija&#8212;Dalmacija&#171; od 7.
  avgusta 1942. o tom sastanku, između ostalog, piše: &#187;... U toku
  razgovora vođe Hercegovine razmatrali su delatnost italijanskih trupa
  na područjima Hrvatske nastanjenim pravoslavnim stanovništvom, navodno,
  zaključili da je potrebno nastaviti postojeću lojalnu sarađnju u borbi
  protiv komunista i za normalizaciju prilika. &#8212; Na interpelaciju
  Trifunovića o njegovim operativnim planovima, general Mihailović je,
  navodno, izjavio da je vlada iz Londona vršila pritisak na njega da
  ponovo raspali gerilski rat protiv trupa Osovine na Balkanu. On je,
  navodno, odgovorio da učešće Srba u borbi, može da bude razmatrano tek
  kada Rusi budu u Budimpešti a Englezi u Sofiji. &#8212; Ovo zbog toga što se,
  s obzirom na već pretrpljene gubitke srpskog stanovništva u ratu, u
  ustaškim progonima i u partizanskom ustanku, tom stanovništvu ne mogu
  nametati nove žrtve i novi rizici...&#171; (Arhiv VII, NAW-I-T-821, r. 403,
  sn. 55&#8212;57).</p>
<p><sup>6</sup>&nbsp; Vidi brojno stanje četnika u Hercegovini dato u dok. br. 120.</p>
<p><sup>7</sup>&nbsp; Odnosi se na pripadnike partizanskih jedinica koji su se,
  pod uticajem četničko-italijanske propagande, delatnosti pročetničkih
  elemenata unutar samih jedinica i zajedničkih oružanih dejstava četnika
  i italijanskih jedinica u proleće 1942, demoralisali i napustili svoje
  jedinice.</p>
<p><sup>8</sup> Na prostoriji Trbušče, Zakmur, Zelengora, Čurevo, Tjentište tada
  su se nalazili 5. proleterska (crnogorska) NOU brigada i Hercegovački
  NOPO sa Centralnom bolnicom (oko 170 ranjenika) i zbegom naroda iz Crne
  Gore. Njihov zadatak je bio da obezbede Bolnicu i zbeg, da u zahvatu
  tromeđe Bosne, Crne Gore i Hercegovine ožive NOP i stvore uslove za
  ofanzivna dejstva ka Hercegovini i Crnoj Gori. Međutim, pod pritiskom
  nadmoćnijih četničkih snaga Brigada i Odred su, krajem jula 1942, bili
  prisiljeni da napuste pomenutu prostoriju. Opširnije o tome, vidi dok.
  br. 124, 131 i 133; Zbornik NOR-a, tom IV, knj. 6, dok. br. 83;
  Oslobodilački rat, knj. 1, str. 269&#8212;272; Milivoje Grozdanić, Marš 5.
  proleterske brigade i Hercegovačkog partizanskog odreda u zapadnu
  Bosnu, VIG, br. 3/1951.</p>
<p><sup>9</sup> Slobodan.</p>
<p><sup>10</sup> Nastupajući ka zapadnoj Bosni, Grupa proleterskih brigada (vidi
  dok. br. 120, nap. 13), u prvoj polovini jula 1942, postigla je
  značajne uspehe u borbi protiv neprijatelja: porušila je oko 60 km žel.
  pruge Blažuj &#8212; Konjic, uništila više žel. stanica i objekata,
  oslobodila Konjic (8. jula), Gornji Vakuf (11/12. jula) i Prozor (13
  jula). Opširnije, Zbornik NOR-a, tom II, knj. 1 (str. 175 i 176), knj.
  5, dok. br. 3, 4, 9, 18, 19, 21 i 26; tom IV, knj. 6, dok. br. 27, 134,
  137, 141, 143, 152 i 159, knj. 7, dok. br. 178 i 180; M. Leković, nd,
  str. 45&#8212;205.</p>
<p><sup>11</sup>&nbsp; Renco Dalmaco (Renzo Dalmazzo), komandant 6. korpusa 2. italijanske armije.</p>
<p><sup>12</sup>&nbsp; Andrija. 13 Vladimir.</p>
<p><sup>14</sup>&nbsp; Vidak.</p>
<p><sup>15</sup>&nbsp; Radi se o akcijama jedinica 1. slavonskog NOPO (Zbornik
  NOR-a, tom V, knj. 6, dok. br. 61, knj. 8, dok. br. 18).</p>
<p><sup>16</sup>&nbsp; Vojislav Voja Lukačević.</p>
<p><sup>17</sup>&nbsp; Milorad Momčilović.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_120.htm"><b>Prethodni dokument</b></a></TD><TD><a href="4_14_1_122.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
