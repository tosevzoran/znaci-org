<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_2.htm"><b>Prethodni dokument</b></a></TD><TD><a href="4_14_1_4.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>IZVEŠTAJ KOMANDANTA ČETNIČKOG ODREDA &#187;BOŠKO JUGOVIĆ&#171; OD 2. SEPTEMBRA
  1941. O VOJNOJ SITUACIJI U ISTOČNOJ BOSNI I STAVU PREMA SRPSKOJ KVISLINŠKOJ VLADI<sup>1</sup></strong></p>
<p>četnički odred &#171;&nbsp; &nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;  &nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp; S verom u Boga. </p>
<p>BOŠKA JUGOVIĆA&#171;&nbsp; &nbsp; &nbsp; &nbsp; &nbsp; &nbsp; &nbsp;
  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;
  &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;&nbsp; &nbsp; &nbsp; &nbsp; &nbsp; &nbsp;za Kralja i otadžbinu</p>
<p>2. septembra 1941 god. s. Klotijevac</p>
<p align="center">KOMANDANTU ČETNIČKIH ODREDA REDOVNE JUGOSLOVENSKE VOJSKE<sup>2</sup></p>
<p>Sa mojim štabom nalazim se danas u s. Klotijevcu, na bosanskoj obali
  Drine, a sutra ću biti u Srebrenici i prekosutra u Podravnu prema
  Rogatici (Naziv odreda izmenio sam u nekoliko, jer nije dovoljno
  popularno da odred nosi moje ime, za sada srazmerno neznatno.<sup>3</sup> Molim da
  to odobrite. Na molbu mojih četnika iz štaba ispisujem na svakom svom
  izveštaju naređenu lozinku koju nose naše zastave i po kojoj se
  razlikujemo od &#187;crvenih&#171;<sup>4</sup> i &#187;crnih&#171;<sup>5</sup> četnika.)</p>
<p>Situacija je ovde ovakva:</p>
<p>Neprijatelj je potpuno pasivan, trupe, sem ustaša, spremne na
  predaju ili povlačenje, muslimana nude oružje u zamenu za dobar
  postupak. Naši odredi približno na liniji: Bjeljina &#8212; (isključno) &#8212;
  okolina Zvornika (Zvornik opsednut) &#8212; okolina Han Pijeska (Han Pijesak
  opsednut) &#8212; Vlasenica (u našim rukama od 31 avgusta) &#8212; Rogatica
  (isključno) &#8212; Žepa (isključno). Na desnom krilu je Misita,<sup>6</sup> kod
  Zvornika Rista Cuković,<sup>7</sup> oko Vlasenice Dangić, prema Žepi za dejstvo ka
  Rogatici i želj. pruzi Višegrad &#8212; Sarajevo moji odredi, delom na
  srbijanskoj, a delom na bosanskoj strani.<sup>8</sup></p>
<p>Hitno su mi potrebni oficiri, što više oficira, 50, 100, koliko god
  može, za organizaciju novih odreda, za organizaciju pozadinske službe,
  za što brže prodiranje u dubinu Bosne. Vrlo je važno za Srpstvo, da se
  Bosna oslobodi od ustaša vojno-četničkom akcijom pre nego što naša
  poluslobodna vlada u Beogradu diplomatskom operacijom (koja se
  verovatno već vodi, što potvrđuju i pojedini neprovereni glasovi)
  postigne pripojenje Bosne okupiranoj Srbiji.</p>
<p>&nbsp;</p>
<p>Mišljenja sam da preokret u držanju &#187;crnih&#171; četnika &#8212; njihovo
  stavljanje u službu Nedića i posredno Nemaca<sup>9</sup> &#8212; treba iskoristiti za
  nas na sledeći način:</p>
<p>1.&nbsp; obavestiti narod: a) da četnički odredi redovne vojske
  ostaju i dalje potčinjeni isključivo našoj Vrhovnoj komandi &#8212; Kralju,
  ma kako se držali dobrovoljni četnički odredi, &#187;crni&#171;, &#187;crveni&#171; i
  ostali.<sup>10</sup> b) za našu ofanzivnu akciju u Srbiji još nije vreme, ali da
  je vreme za borbu u Bosni &#8212; cilj: bar poluoslobođenje i
  prisajedinjenje poluslobodnoj Srbiji;</p>
<p>2.&nbsp; Pozvati mlade ljude-neženje &#8212; iz seoskih četa i obrazovati
  što veći broj gorskih četa, pa ove uputiti (pošto će &#187;crni&#171; četnici
  preuzeti zaštitu naroda u Srbiji od komunista i pljačkaša, što su dosad
  trebale da rade naše čete, prvenstveno gorske) &#8212; u Bosnu, gde mogu
  odmah stupiti u borbu i u južnu Srbiju,<sup>11</sup> gde treba raditi na
  organizaciji dok su Bugari zauzeti na trakiskom frontu (u j. Srbiju,
  mislim da bi trebalo uputiti majora Paloševića<sup>12</sup> sa njegovim odredom,
  koji da se kreće suvim preko Zepe, Kopaonika i Toplice, pojačavajući se
  usput neženjenim mladićima iz seoskih četa i ljudstvom iz Pećančevih
  četa, koje ne žele da se bore protiv komunista).</p>
<p>3.&nbsp; Stupiti na pogodan način u vezu sa Nedićem<sup>13</sup> i ispitati da
  li ostaje veran kralju i dobar Srbin &#8212; u kom slučaju neće ometati, ako
  neće potpomagati naš rad &#8212; ili je izdajica, u kom slučaju se treba
  povući van njegovog domašaja &#8212; u Bosnu, u južnu Srbiju i u Sandžak, pa odande preduzeti borbu i protiv njega,
  uz pomoć sviju Srba koji su ostali verni kralju i položenoj zakletvi.</p>
<p>Molim da mi se pošalje:</p>
<p>1.&nbsp; još novca, bar 20.000 dinara,</p>
<p>2.&nbsp; radio-stanica,  primopredajna  sa  radiotelegrafistom,</p>
<p>3.&nbsp; 1000 četničkih legitimacija sa vašim potpisom,</p>
<p>4.&nbsp; još desetak četnika, pored 10 koje sam tražio u svojim prošlim izveštajima iz Rogačice.<sup>14</sup></p>
<p align="center">Komandant, major, </p>
<p align="center"><strong>Boško P. Todorović</strong><sup>15</sup></p>
<p>&nbsp;</p>
<b class=medtxt><p><sup>1</sup>&nbsp; Koncept (pisan olovkom, ćirilicom) u Arhivu VII, Ča, k. 170,
  reg. br. 7/1 (BH-V-1815). Dokumenti u ovoj knjizi sa potpisom Boška
  Todo-rovića, kao i oni koje je on primao, zaplenio je Udarni bataljon
  Operativnog štaba NOPO za Hercegovinu prilikom napada na njegov štab
  (19/20. februara 1942, Kifino Selo &#8212; Nevesinje). Zaplenjesna arhiva
  po-slata je delegatu CK KPJ i Vrhovnog štaba NOPO i DVJ Moši Pijade,
  koji ju je sredio i poslao Vrhovnom štabu sa člankom &#187;Za šta se bore i
  kako se bore četničke vođe&#171; (Zbornik NOR-a, tom II, knj. 3, dok. br.
  108 i 122, tom IV, knj. 3, dok. br. 79 i 89).</p>
<p><sup>2</sup>&nbsp; Odnosi se na Dražu Mihailovića.</p>
<p><sup>3</sup>&nbsp; Boško Todorović je iz Srbije došao sa jednom četom vojnika i vodom pionira.</p>
<p><sup>4</sup>&nbsp; &#187;Crvenim&#171;  četnicima Todorović naziva pripadnike partizanskih jedinica.</p>
<p><sup>5</sup>&nbsp; i 6 &#187;Crni&#171; četnici su pripadnici četničkih odreda Koste
  Milovanovića Pećanca (četnički vojvoda iz I svetskog rata i predsednik
  Glavnog odbora Udruženja srpskih četnika u Kraljevini Jugoslaviji,
  ubijen od četnika DM). Sa formiranjem tih jedinica Košta Pećanac je
  počeo još u toku aprilskog rata 1941, pozivajući se na naređenje
  Ministra vojske Kraljevine Jugoslavije da &#187;u otadžbini formira oružane
  četničke jedinice i produži otpor okupatoru&#171; (to naređenje do sada nije
  pronađeno). Prvi odredi (malog brojnog stanja) nastali su na području
  južnog dela Srbije, na teritoriji Toplice, a kasnije i u ostalim
  krajevima Srbije. Sastojali su se, uglavnom, od ljudi srednjih godina
  sklonih pljački i nasilju. Juna 1941. bilo ih je oko deset, krajem
  decembra oko 35 oružanih jedinica (oko 6.500 ljudi, a aprila 1942. oko
  8.500). Nemački okupator je, zbog stalnog narastanja NOPO i njihovih
  uspešnih oružanih akcija, bio zainteresovam da ove jedinice usmeri protiv NOP-a naroda. Srbije.
  Posle pregovora između šefa Gestapoa dr Krausa i Koste Pećanca (24&#8212;27.
  avgust 1941. na pl. Bukulji) sklopljen je sporazum po kome je Pećanac
  sve svoje odrede stavio u službu i pod komandu nemačkog okupatora radi
  borbe protiv NOP-a. Međutim, te prve kvislinške jedinice u okupiranoj
  Srbiji nisu bile pouzdan oslonac okupatora u borbi protiv NOP-a, pa ih
  je on postepeno zamenjivao pouzdanijim (Ljotićeve i Nedićeve jedinice),
  tako da su Pećančevi četnički odredi prestali da postoje krajem 1942.
  godine I Draža Mihailović je bio zainteresovan da Pećančeve četnike
  stavi pod svoju komandu i da K. Pećanca ukloni kao rivala. Opširnije o
  tome vidi: Zbornik NOR-a, tom 1, knj. 2, dok. br. 58 i 144; tom II,
  knj. 1, str. 32; tom XII, knj. 1, dok br. 76, 110, 137, 145, 153, 168,
  170, 200, 220, 221, 266, 283 i 284; knj. 2, dok. br. 19, 36, 41, 43,
  125, 138 i prilog I; dr J. Marjanović, Ustanak, str. 74, 75, 174&#8212;176,
  190&#8212;192; Dragoljub Petrović, Vojna organizacija četnika Koste Pećanca,
  Vojnoistorijski glasnik (dalje: VIG), br. 3/1969.</p>
<p><sup>6</sup> Veselin (1904, Hodbina, Mostar &#8212; 1941, Loznica), potpukovnik. U
  leto 1941. organizovao odred u rejonu Jadra koji je nosio njegovo ime.
  Sa Podrinjskim i Valjevskim NOPO učestvovao u borbama za oslobođenje
  Krupnja i Loznice. Poginuo u borbi za oslobođenje Loznice.</p>
<p><sup>7</sup>&nbsp; Risto, kapetan, na području Zvornika došao sa Majevice gde
  se našao u vreme ustanka tamošnjeg srpskog stanovništva protiv ustaškog
  terora. Po dolasku u Papraču (Zvornik) uspeo da potčini tamošnje
  ustaničke jedinice pod svoju komandu i od njih formira četnički
  bataljon. U 1841. bio član četničkog štaba Jezdimira Dangića i Boška
  Todorovića. U tom svojstvu vodio je pregovore sa nemačkim okupatorom u
  Banji Koviljači početkom 1942; aprila 1942. odveden u nemačko
  zarobljeništvo (R. Čolaković, Zapisi, II, str. 30). Bio je saradnik
  nemačke obaveštajne službe (Zbornik NOR-a, tom XII, knj. 1, dok. br. 23
  i 41, nap. 12).</p>
<p><sup>8</sup>&nbsp; O vojno-političkoj situaciji na tom delu istočne Bosne vidi
  dokumente objavljene u IV tomu Zbornika dokumenata i Oslobodilački rat,
  knj. I.</p>
<p><sup>10</sup>&nbsp; Boško Todorović prihvata činjenicu da u to vreme postoji
  više oružanih formacija, i on ih razvrstava u sledeće: partizanske
  jedinice (po njemu &#187;crveni&#171; četnici), dobrovoljački četnički odredi
  (&#187;crni&#171; četnici, tj. četnici Koste Pećanca), četnički odredi &#187;redovne
  jugoslovenske vojske Kraljevine Jugoslavije&#171; (vojni četnici) i &#187;srpske
  dobrovoljačke četničke jedinice&#171; (&#187;četnici&#171;). Njegov stav je: &#187;Ni
  partizani ni vojni četnici ne mogu stupati ni u kakve pregovore sa
  okupatorom i njihovim pomagačima, ali četnici mogu primenjivati taktiku
  kakvu hoće, samo da spasu stanovništvo od uništenja&#171; (R. Čolaković,
  Zapisi, II, str. 238).</p>
<p><sup>11</sup>&nbsp; Reč je o današnjoj teritoriji SR Makedonije (vidi dok. br. 1, nap. 4).</p>
<p><sup>12</sup>&nbsp; Miodrag, major vojske Kraljevine Jugoslavije. Aprila 1941.
  našao se sa Dražom Mihailovićem kod Doboja i sa njim došao na Ravnu
  goru. Tokom leta 1941. organizator i komandant četničkih jedinica na
  području Kragujevca i G. Milanovca; 1942. komandant Valjevskog
  četničkog korpusa, kasnije na službi u VK JVUO.</p>
<p><sup>13</sup>&nbsp; Milan (1877, Grocka &#8212; 1946, Beograd) armijski general
  vojske Kraljevine Jugoslavije, do II svetskog rata bio načelnik
  Generalštaba i ministar vojske. U aprilskom ratu komandant 3. grupe
  armija. Od 29. avgusta 1941. do oktobra 1944. predsednik kvislinške
  vlade Srbije. Po završetku rata pao u ruke vlastima DFJ; iz straha od
  odgovornosti za izdaju i zločine, u zatvoru izvršio samoubistvo. &#8212;
  Nekoliko dana po formiranju srpske kvislinške vlade, Draža Mihailović
  se povezao sa Ne-dićem i sklopio sporazum o saradnji u borbi protiv
  NOP-a u Srbiji. O tom sporazumu Milan Nedić je, na saslušanju 9.
  januara 1946, izjavio sledeće:</p>
<p>&#187;Odmah po uspostavljanju moje vlade početkom septembra kod mene je
  došla jedna delegacija Draže Mihailo-vića, koju su sačinjavali
  pešadiski p.pukovnik Đurić, major Aleksandar Mitić (treba: Mišić) i
  đeneralštabni Đurić (major Radoslav Đurić &#8212; prim. red.) sa originalnim
  punomoćjem Draže Mihailovića radi pregovora. Uslovi koje je postavio
  Draža bili su, uglavnom, ovi:</p>
<p>1.) Da se uspostavi red i mir u Srbiji.</p>
<p>2.) Da se povede zajednička borba protiv partizanskih snaga
  (predvođenih Komunističkom partijom, upravo protiv četa Komunističke
  partije.</p>
<p>3.) Da uspostavim vezu i legitimišem Dražu kod Ne-maca.</p>
<p>4.) Da mu se dostavi izvesna svota novca radi isplate prinadležnosti njegovih oficira i podoficira.</p>
<p>5.) Da se po umirenju Srbije izvrši vojna akcija u Bosni radi umirenja.</p>
<p>6.) Da se pomogne Đukanović Vladi (omaška, treba: Blaži &#8212; prim. red.) u Crnoj Gori radi umirenja.</p>
<p>Svi ovi predloži i uslovi bili su prihvaćeni sa moje strane. Draža
  je dobio novac i Nemci su ovo odobrili&#171; (Arhiv VII, reg. br. 35/1, k.
  269).</p>
<p>Na osnovu tog sporazuma Nedićevi i Dražini organi su izradili plan
  zajedničke oružane akcije Nedićevih vojnih jedinica i odreda Draže
  Mihailovića. Plan je 8. septembra 1941. pao u ruke partizana (vidi
  Zbornik NOR-a, tom I, knj. 1, dok. br. 148, dr. J. Marjanović, Ustanak,
  str. 192, 193, 226 i 236 i dr J. Marjanović, Prilozi, str. 189 i 190).</p>
<p><sup>14</sup>&nbsp; Te izveštaje redakcija nije pronašla.</p>
<p><sup>15</sup>&nbsp; Todorović Boško (1905, Beograd &#8212; 1942, Kifino Selo,
  Nevesinje), art. major; od 1934. do 1940. na službi u obaveštajnom
  odeljenju Generalštaba. U aprilskom ratu komandant art. diviziona kod
  Petrinje, u leto 1941. radio u četničkoj organizaciji DM u Beogradu. U
  istočnu Bosnu došao početkom septembra 1941. kao opunomoćenik Draže
  Mihailovića za organizaciju četnika na tom području. U pregovorima sa
  rukovodstvom NOP-a u istočnoj Bosni isticao potrebu saradnje u borbi
  protiv neprijatelja a potajno se dogovarao sa okupatorom o saradnji u
  borbi protiv partizanskih jedinica. Prvi je četnički komandant koji je,
  novembra 1941, sa Italijanima sklopio sporazum o zajedničkoj borbi
  protiv NOP-a (vidi dok. br. 31). Poginuo je prilikom napada Udarnog
  bataljona Operativnog štaba NOPO za Hercegovinu na njegov štab (19/20.
  februara 1942. Kifino Selo, Nevesinje).</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_2.htm"><b>Prethodni dokument</b></a></TD><TD><a href="4_14_1_4.htm"><b>Sledeci dokument</b></a></TD></TR></TABLE></CENTER>
</body>