<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_85.htm"><b>Prethodni dokument</b></a></TD><TD><a href="4_14_1_87.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 86</strong></p>
<p align="center"><strong>IZVEŠTAJ DELEGATA ŠTABA DRAŽE MIHAILOVIĆA ZA ISTOČNI SEKTOR 19. MAJA 1942. DRAŽI MIHAILOVIĆU O RADU NA ORGANIZACIJI ČETNIČKIH JEDINICA I SARADNJI SA JEDINICAMA KOSTE PEĆANCA<sup>1</sup></strong></p>
<p align="center">ŠTAB  XII<sup>2</sup> JUGOSLOVENSKE VOJSKE U   OTADŽBINI</p>
<p align="center">Str. Pov. Br .. .</p>
<p align="center">19 maja   1942 godine,</p>
<p align="center">POLOŽAJ.</p>
<p align="center">Izveštaj o radu<sup>3</sup> od 19. V. 1942 god.</p>
<p align="center">GOSPODINU MINISTRU VOJSKE, MORNARICE I VAZDUHOPLOVSTVA ĐENERALU GOSPODINU DRAG. MIHAILOVlĆU.</p>
<p align="center">U vezi uputstva br. 5 od 22 februara 1942 god,<sup>4</sup> izveštavam:</p>
<p align="center">I.</p>
<p align="center">RAD NA ORGANIZACIJI VOJSKE.</p>
<p>Prema odredbama napred navedenog uputstva, rad na organizaciji sproveden je od strane ovoga štaba u sledećim srezovima:</p>
<p>1. &#8212; Srez Rasinski: Organizacija sprovedena pre javljanja novo
  određenog komandanta kapetana Aleksandra Petkovića, koji je primio srez
  i dalje vodi organizaciju.</p>
<p>Za zaštitu rada u ovom srezu postoje dva pokretna legalna odreda i
  to Ribarski i Jasički četnički odred, koji se ovih dana premešta sa
  sedištem u Ribarsku Banju.</p>
<p>2.&#8212; Srez Moravski: Pod komandom je inžinjeriskog poručnika Petrovića
  Dragoslava koji sprovodi organizaciju još od meseca novembra, a sada je
  samo dopunjena u smislu prednjeg uputstva.</p>
<p>Kao pokretni odred za zaštitu organizacije, služi Trnavski četnički
  odred, u čijem se sastavu nalazi i sam komandant sreza. Sem toga, u
  ovom srezu štab je uspeo da u svim selima formira seosku miliciju, koju
  je štab uspeo da naoruža, negde potpuno, a negde delimično.<sup>5</sup></p>
<p>3. &#8212; Srez Aleksinački: Organizaciju ovoga sreza izvodi i završio je
  rezervni potpukovnik Potić,<sup>6</sup> koji već od kraja Decembra 1941. god. vodi
  Aleksinački srez. Za zaštitu rada ovoga sreza postoji Leskovački
  četnički odred vojvode Nikodije les-kovačkog, koji u potpunosti pomaže
  rad organizacije.&#8212;</p>
<p>4.&#8212; Srez Soko-Banjski: Organizacija je sprovedena pod rukovodstvom
  rezervnog konjičkog poručnika Predraga Hadži-pavlovića advokata, koji
  na tom polju radi od meseca Decembra 1941 godine. Štab 43<sup>7</sup> aprila
  meseca postavio je komandanta Soko-Banjske brigade, koji je odmah
  stupio u vezu sa ovim štabom i rad je produžen u potpunoj saglasnosti
  sa dotadanjim organizatorom.&#8212; U ovom srezu ovaj štab je uspeo da
  formira jedan bataljon u selu Vrbovcu, pod imenom Vrbovački bataljon,
  koji ima 300 ljudi podpuno naoružani pod vidom milicije i raspolaže sa
  15 puško mitraljeza. Bataljon je pod komandom Ljubomira Marjanovića iz
  istog sreza, a naoružan je sredstvima ovoga štaba.&#8212;</p>
<p>5.&nbsp;&#8212; Ražanjski: Iz priloženog izveštaja<sup>8</sup> komandanta sreza vidi
  se da je organizacija potpuno završena. Ovaj srez raspolaže sa
  pokretnim odredom pod komandom samog komandanta sreza i broji pedeset
  naoružanih ljudi legalizovanih.</p>
<p>6.&nbsp;&#8212; Srez Dobrički: Organizacija ovoga sreza u toku je i u
  najskorije vreme biće završena. Štab je uspeo da u ovom srezu
  organizuje jedan naoružani bataljon pod vidom četnika, za zaštitu kraja
  od komunizma. Bataljon raspolaže sa dvesta pušaka i pet
  puškomitraljeza, a naoružan je sredstvima ovoga štaba. U toku je
  formiranje Džigoljske brigade, čiji će razvoj otpočeti od pomenutog
  bataljona, samo se čeka na nabavku oružja.&#8212;</p>
<p>7.&nbsp; &#8212; Srez Prokupački: Organizacija je u toku i u najskorije
  vreme biće završena. Radi se na formiranju Veliko-Planskog bataljona
  pod vidom milicije, a pod rukovodstvom vojvode Nikole Koštrimovića. Do sada je naoružano četrdeset ljudi sa
  puškama, koji su još prikriveni usled malog broja oružja a blizine jake
  partizanske grupe.&#8212;</p>
<p>8. &#8212; Ispostava sreza Zaplanjskog: Organizacija je poverena vojnom
  svešteniku g. Petroniju Miljkoviču i naređeno je da se stavi pod
  komandu štaba 43. Rezultat rada treba očekivati od štaba 43.</p>
<p align="center">II.</p>
<p align="center">RAD NA PRIDOBIJANJU  ORUŽANIH ODREDA.</p>
<p>1. &#8212; Od četničkih odreda pod komandom Koste Pećanca, stavili su se pod komandom ovoga štaba sledeći odredi:</p>
<p>a)&nbsp; Rasinski četnički odred vojvode Drljevića u Kruševcu;</p>
<p>b)&nbsp; Jasički četnički odred vojvode Petkovića, koji je sada i
  komandant sreza Rasinskog sa sedištem u Ribarskoj Banji na naše
  traženje, kako bi nam rad bio slobodniji, pošto odred Parnaveje<sup>9</sup> nije
  registrovan.</p>
<p>v) Trnavski četnički odred vojvode Dimitrija Trnavskog sa sedištem u
  Žitkovcu, a sada privremeno u selu Azbresnici sreza Dobričkog pod čijom
  se zaštitom ovaj štab i kreće, kao njegovo odelenje.</p>
<p>g) Leskovački četnički odred vojvode Nikodija Leskovač-kog, sa sedištem u Aleksincu.</p>
<p>d) Korvinski četnički odred poručnika Bogosava Stojano-vića, sa sedištem u selu Belotincu a sada u Leskovcu.</p>
<p>đ) Bovanski četnički odred pod komandom vodnika Nikole Popovića, sa sedištem u selu Bovanu sreza Rasinskog.</p>
<p>2.&#8212; Veza je uhvaćena sa sledećim vojvodama, a pregovori za stavljanje pod našu komandu vodiće se ovih dana i to:</p>
<p>a)&nbsp; Vojvodom Pukovačkim Dragutinom;</p>
<p>b)&nbsp; Vojvodom Topličkim Vukojem Pećancem; rođak Koste Pećanca;</p>
<p>v) Vojvodom Istočkim;</p>
<p>g) Vojvodom Nikolom Koštrimovićem;</p>
<p>3. &#8212; Od Ljotićevih odreda u ovoj okolini se nalaze i to:</p>
<p>a) XII dobrovoljački odred sa sedištem u Aleksincu, pod komandom
  bivšeg kaplara Jugoslovenske vojske a sada potpukovnika Vučkovića
  Nikole. Ljudstvo toga odreda pripada ovoj organizaciji, što se ima
  zahvaliti radu narednika Jovana Man-dića, koji je sa 15 naoružanih
  ljudi i dva puškomitraljeza pre-begao u sastav štabnog odreda ovog
  štaba. U ovom odredu ima vrlo mali broj mladića, koji su vezani za
  Ljotićev pokret. Svakoga dana dobivamo molbe naših ljudi iz toga odreda da pređu, no za
  sada im je naređeno da i dalje ostanu na svom mestu, a da vrše
  snabdevanje oružjem i municijom članove naše organizacije i šire
  propagandu.</p>
<p>b) Četvrta četa pomenutog odreda sa sedištem u Soko-Banji stavila
  se je pod komandu ovog štaba sa celokupnim ljudstvom i starešinama.</p>
<p>v) U Prokuplju se nalazi 1. jurišna četa petog Ljotićevog odreda pod
  komandom nekog kapetana Filipovića,<sup>10</sup> bivšeg aktivnog oficira naše
  vojske. U razgovoru vođenom između pomenutog komandira i načelnika
  ovoga štaba, izjasnio se kao okoreli protivnik naše organizacije, dok
  ljudstvo te čete saznavši od vojnika ko smo, želi da pređe u naš odred,
  čim to budemo naredili.</p>
<p>Molim za naređenje da li da se ovo ljudstvo već sada prikupi po našim ilegalnim odredima.</p>
<p>4. &#8212; Nedićevih odreda u ovoj okolini, nema, sem poljske Državne
  straže u Ribarskoj Banji i Aleksincu, koja je pod komandom ovoga štaba.</p>
<p align="center">III. </p>
<p align="center">OMLADINSKA ORGANIZACIJA</p>
<p>1.&nbsp; &#8212; Omladinska organizacija u Aleksincu, formirala je svoj
  naoružani odred, pod nazivom odred Smrti, naoružan sa dva teška
  mitraljeza, osam puškomitraljeza, 70 pušaka, 100 bombi i 50000 metaka.</p>
<p>Ova organizacija broji 150 članova, od kojih su 20 devojaka.</p>
<p>Pored toga ova organizacija osnovala i svoje sekcije u Soko-Banji i
  Ražnju, sa po trideset članova, ali se naoružanje sekcija za sada ne
  zna.</p>
<p>2.&nbsp; &#8212; Inicijativom komandanta <sup>12</sup>. Ljotićevog odreda, na dan 9
  aprila uhapšeni su: Vođa omladinske organizacije Vladeta Jovanović i
  članovi Dimitrijević Božidar, Stojanović Petar, Stevanović Radivoje i
  Milosavljević Borisav sveštenik i član organizacije. U toku vođene
  istrage i pored primena batina nisu uspeli ništa da saznaju o
  organizaciji niti da iznude ma i najmanje priznanja.</p>
<p>Imenovani su pušteni iz zatvora intervencijom ovoga štaba.</p>
<p>3.&nbsp; &#8212; Ovaj štab sa svoje strane izdao je naređenje komandantu
  odreda smrti da sa odredom ostane u mestu prikriven i da u danom
  momentu preduzme vlast u samom Aleksincu. Ovo naređenje ostaje na snazi dok taj štab drukčije ne naredi.
  Obzirom da iste proganjaju Ljotićevci, molim za naređenje u pogledu
  daljeg postupka sa njima.</p>
<p align="center">IV. </p>
<p align="center">PRIPREMA AERODROMA.</p>
<p>1.&nbsp; &#8212; Aerodrom je pripremljen na prostoru selo Zebica i sela
  Krurinca, gde je vrlo pogodan za namenjenu svrhu, a moguće je potpuno
  obezbeđenje od neželjenih gosti.</p>
<p>U koliko pak taj štab nalazi da bi aerodrom trebalo da bude na samom
  Jastrebcu onda molim za naređenje kako bi se isti obezbedio na
  Jastrebačkoj Ravnoj gori.</p>
<p>2.&nbsp;&#8212; Štab raspolaže sa vazduhoplovnom grupom od 15 pilota i
  mehaničara na terenu, a isto toliko organizovanih i po varošima u
  okolini.</p>
<p>Molim za naređenje za postupak sa ovim vazduhoplovnim ljudstvom.</p>
<p align="center">V. </p>
<p align="center">PRELAZAK ŠTABA U TOPLICU.</p>
<p>1.&nbsp; &#8212; Prema već ranije postojećem naređenju ovaj štab je prešao
  u Toplici i sprovodi organizaciju na tome delu. Uspeh u radu u ovom
  delu je vrlo zadovoljavajući, a odziv naroda je 100%. Sta je i koliko
  urađeno vidi se [u] tač. I. &#8212;</p>
<p>2.&nbsp; &#8212; Za sada je organizacija sprovedena na levoj obali reke
  Toplice, stvaraju se kanali za prelaz na desnu obalu, čim se ovde
  završi rad u potpunosti. &#8212;</p>
<p>3.&nbsp; &#8212; U toku rada došlo je do borbi između partizana i naših
  odreda.<sup>11</sup> Tok i rezultat borbe vidi se iz priloženog izveštaja.<sup>12</sup></p>
<p>Za sada štab sa štabnim odredom je stalno u pokretu i nema određeno mesto stalnog stanovanja, usled potrebe rada.</p>
<p align="center">VI.</p>
<p align="center"> TEŠKOĆE U RADU.</p>
<p>1. &#8212; Slab odziv aktivnih oficira, koji kada se odazovu, postaju nevešti i neumešni u radu, tako da posle kratkog vremena kompromituju sebi ceo rad. Kod aktivnih oficira zapa-ža se
  želja za vlašću i položajima, a rad ostaje kao sporedna stvar. Naročito
  se pokazuju nezgodni za rad na terenu, jer slabo podnose terenske
  teškoće. Svaki skoro od [njih] traži da mu se prvo pruže garancije za
  život i posle ratne nagrade, i ako ništa u radu nije pokazao. Zbog toga
  je štab primoran da radi više sa rezervnim oficirima i građanima, koji
  pokazuju mnogo više smisla i razumevanja za ovaj posao.</p>
<p>2.&nbsp; &#8212; Susedi ovoga štaba vrlo malo obraćaju pažnju na
  održavanje veze i ako je to naročito preporučeno od strane toga štaba.
  Ovaj štab sa svoje strane nastoji da ta veza bude što tešnja, ali do
  sada bez naročitog rezultata. Molim da se u ovom smislu izdaju potrebna
  naređenja.</p>
<p>3.&nbsp; &#8212; Naročite teškoće čini Glavni štab svih četnika u Nišu,<sup>13</sup>
  prema naređenju bivšeg majora naše vojske Trifuna Mikića i kapetana
  Milutina Bukvića, koji svim silama nastoje da što energičnije progone
  naše privrženike. Kao primer navodim da je ovih dana uhapšen vojvoda
  Korvinski aktivni poručnik Bogosav Stojanović, vojvoda Bilješki rezer.
  major Ljubomir Jovanović i poručnik Mašan Durović.</p>
<p>Štab je mišljenja da bi Trifuna Mikića trebalo smeniti sa tog položaja, u koliko za to postoje mogućnosti.</p>
<p align="center">VII.</p>
<p align="center"> MATERIJALNO SNABDEVANJE.</p>
<p>1.&nbsp;&#8212; Materijalno snabdevanje štaba i postojećih pokretnih
  odreda vrši se na terenu putem rekvizicionih priznanica, kako je to
  preporučeno od strane toga štaba. Za sada se prikuplja novac i žitarice
  koje narod daje svojevoljno. Sve potrebne knjige u pogledu utroška
  materijalnih sredstava vode se uredno.</p>
<p>Utrošak novčanih sredstava vrši se na izdržavanje Ribarskog i
  štabnog odreda i na nabavku oružja. Do danas je izdato samo za nabavku
  oružja oko 100.000 dinara.</p>
<p>2.&nbsp; &#8212; Sem napred navedenog načela snabdevanja, primaju se i
  razni pokloni bez priznanica u manjim količinama u hrani i odelu, koje
  šalju razni simpatizeri naše organizacije, a ne traže priznanice, niti
  pak primaju kada im se iste pošalju.</p>
<p>3.&nbsp; &#8212; Štab oskudeva sa stručnim licima za vođenje intendantskih
  poslova, koje je neophodno usled obimnih drugih poslova i malog broja
  oficira.</p>
<p align="center">VIII. </p>
<p align="center">POTREBE OVOG ŠTABA.</p>
<p>1.&nbsp;&#8212; Kao što je napred navedeno, štab oskudeva sa jednim dobrim
  i sigurnim intendantskim oficirom, jer raspolaže samo sa komandantom,
  načelnikom i jednim potporučnikom.</p>
<p>2.&nbsp;&#8212; Neophodna je jedna radio stanica, koja bi uspostavila
  trajnu vezu između ovog i tog štaba. Stručno lice za nju štab ima.</p>
<p>3.&nbsp; &#8212; Od dolaska kapetana Dodića<sup>14</sup> do danas, ovaj štab nema
  nikakve veze sa tim štabom, a češće se čuje da je neko od delegata
  dolazio iz tog štaba do Kruševca, međutim do nas nije doprlo nikakvo
  obaveštenje.</p>
<p>S toga molim da se uputi jedan oficir, koji će izvršiti pregled i
  kontrolu celokupnog dosadašnjeg rada i postojećih materijalnih knjiga,
  kako bi se uverio o stvarnom stanju kod ovog štaba. Ova se potreba
  svakim danom sve više povećava, jer se situacija na terenu naglo menja.</p>
<p>4.&nbsp;&#8212; Obzirom da mnogi ispravni građani žele da se sklone iz
  dosadašnjih mesta stanovanja, a legalni četnički odredi imaju ograničen
  broj četnika, potrebno je da se odredi stav štaba u pogledu postupka sa
  istima, kako bi se sprečio priliv u partizanske odrede.</p>
<p>5.&nbsp; &#8212; Molim za opširne i detaljne instrukcije za dalji rad, pošto je veza sa tim štabom vrlo teška i spora.</p>
<p>6.&nbsp; &#8212; Ovaj štab je dostavio izveštaj o borbi na dan 12/11
  t.g.<sup>15</sup> no do sada nije poznato da li je isti primljen u tom štabu.</p>
<p>7.&nbsp; &#8212; Molim za odobrenje da ovaj štab može unapređivati kaplare
  u čin podnarednika, radi podizanja morala kod ljudi koji to zaslužuju.</p>
<p align="center">M. P.<sup>16</sup></p>
<p align="center">Načelnik štaba</p>
<p align="center">đštabni kapetan I kl</p>
<p align="center"><strong>Blag.   P.   Đurković</strong></p>
<p align="center">KOMANDANT ŠTABA XII</p>
<p align="center"><strong>Major D.</strong><sup>17</sup><strong> P. Marinković</strong></p>
<b class=medtxt><p><sup>1</sup>&nbsp; Original (pisan na mašini, ćirilicom) u Arhivu VII,  Ča,  k   99, reg. br. 8/1 (S-V-16550/2).</p>
<p><sup>2</sup>&nbsp; Četnički štab tzv. Istočni sektor; ranije nazivan Niški četnički centar.</p>
<p><sup>3</sup> Tekst do kraja te rečenice dopisan je olovkom. </p>
<p><sup>4</sup> Vidi dok. br. 59.</p>
<p><sup>5</sup> Nema dokumenata o formiranju četničke seoske milicije. </p>
<p><sup>6</sup> Milorad.</p>
<p><sup>7</sup>&nbsp; Niski četnički centar.</p>
<p><sup>8</sup>&nbsp; i <sup>12</sup> Ne nalaze se uz dokumenat.</p>
<p><sup>9</sup> Milan,  komandant Ribarskog  četničkog  odreda  Koste Pećanca.</p>
<p><sup>10</sup> Verovatno Stojko.</p>
<p><sup>11</sup> Reč je o borbama protiv Jastrebačkog, Topličkog i Rasinskog NOPO
  krajem aprila 1942. na području V. i M. Jastrepca, koje su četničke
  snage vodile zajedno sa delovima 17. divizije 1. okupacionog bugarskog
  korpusa. Pred nadmoćnim neprijateljskim snagama, partizanske jedinice
  su se povukle na pl. Kopaonik. Opširnije o tome, vidi Zbornik NOR-a,
  tom I, knj. 3, dok. br. 71, 72, 177 i 180; Oslobodilački rat, knj. 1,
  str. 223&#8212;226; dr Milivoje Perović, Južna Srbija, Nolit &#8212; Prosveta,
  Beograd 1961, str. 182&#8212;189 (dalje M. Perović, n.d.).</p>
<p><sup>13</sup> Odnosi se na četnike Koste Pećanca.</p>
<p><sup>14</sup>&nbsp; Vladimir,  organizator četnika u mlađenovačkom,  kosmajskom, orašačkom i oplenačkom srezu.</p>
<p><sup>15</sup>&nbsp; Toga dana je Toplički NOPO napao Ribarski četnički odred u
  Ribarskoj Banji (Zbornik NOR-a, tom I, knj. 3, dok. br. 119).</p>
<p><sup>16</sup>&nbsp; Okrugli pečat: &#187;Komanda jugoslovenske vojske u otadžbini &#8212; Gorski štab br. 12&#171;.</p>
<p><sup>17</sup>&nbsp; Dobrivoje.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_85.htm"><b>Prethodni dokument</b></a></TD><TD><a href="4_14_1_87.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
