<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_125.htm"><b>Prethodni dokument</b></a></TD><TD><a href="4_14_1_127.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 126</strong></p>
<p align="center"><strong>PISMO DR ISMETA POPOVCA OD 21. JULA 1942. DRAŽI MIHAILOVIĆU O STAVU
 MUSLIMANA PREMA NDH I ČETNIČKOM POKRETU I MERAMA ZA NJIHOVO PRIDOBIJANJE<sup>1</sup></strong></p>
<p>Uvaženi gospodine Ministre<sup>2</sup></p>
<p>Koristim ovu priliku, da Vam se preko g.. .<sup>3</sup> obratim sa slijedećim pismom:</p>
<p>Drago će mi biti ako nisam ja prvi od Muslimana koji sam s Vama
 direktno stupio u kontakt. U koliko ja budem prvi, to je vjerovatno
 zato, što drugi nisu imali ove mogućnosti.</p>
<p>Iz Vašeg stava prema Muslimanima<sup>4</sup> kao i iz stava kr. Vlade koji je
 višekratno objavljen putem radia, vidim da ste i Vi i kr. Vlada stali u
 pogledu Muslimana na jedno ispravno stanovište, što zaključujem da je
 posledica dobrog informisanja o stanju stvari i brige za nas na čemu će
 Vam svi ispravni Muslimani biti zahvalni.</p>
<p>Ovom prilikom hoću da Vam podvučem jednu važnu činjenicu, a ta je,
 da Muslimani nikada nisu kao cjelina i putem nekog svog kvalifikovanog
 foruma priznali hrvatsku državu. Što su učinili pojedinci pa i neki
 istaknuti, učinili su to na svoju ruku, i bez konsultovanja bilo
 naroda, bilo svojih političkih istaknutih istomišljenika. To priznanje
 i ta saradnja, makar i pojedinaca, uskoro su izgubili svaki stvarni
 dublji značaj, jer je demantovano poznatim rezolucijama istaknutih
 Muslimana iz gotovo svih mjesta Bosne i Hercegovine, koji potpisaše
 rezoluciju ne samo istaknuti Srbi Muslimani, već i velika većina onih
 Muslimana koji su se u Jugoslaviji isticali kao Hrvati &#8212; Muslimani.
 Značaj ovih rezolucija može se ocijeniti istom onda, ako se uzmu u
 obzir sve okolnosti pod kojima su one pisane, a te su nepostojane ikakve političke slobode, niti kakve lične i druge sigurnosti u državi Hrvatskoj.<sup>5</sup></p>
<p>Na ovome, što ste kr. Vlada odnosno Vi objavili svoj stav prema
 Muslimanima, držim da ne treba stati, već rad među Muslimanima treba
 nastaviti u željenom pravcu, jer druga strana ne miruje, već se svim
 dozvoljenim i nedozvoljenim srestvima trudi, da Muslimane održi u
 svojim rukama i upotrebi u svoje paklene ciljeve.</p>
<p>Meni, i kao Srbinu i kao Muslimanu, stalo je do toga, da se što više
 Muslimana za koje sam osvjedočen da su ispravni, privede našoj
 nacionalnoj zajednici, i upotrebi za naše nacionalno ozdravljenje i
 vaskrs naše države i slobode.</p>
<p>U tome pravcu trebalo bi da se učini dosta predradnja, od kojih je
 ona dobrog postupka četnika prema Muslimanima u novije vrijeme već
 pokazala dobre rezultate i dobar odjek u našem svijetu. Potrebno bi
 bilo gdje to ide, a ja vjerujem da bi pored svega već sada išlo na
 nekim mjestima, uzimati Muslimane u bilo zajedničke bilo posebne
 četničke odrede,<sup>6</sup> što bi poslije prvih slučajeva išlo u mnogo većem
 broju. Stvar s ovim naime iznosim s rezervom zato što su se postupcima
 četnika, odnosno možda tuđih provokatora među njima, po mnogim mjestima
 u Bosni, a naročito u Foči i Goraždu,<sup>7</sup> odnosi između pravoslavnih i
 Muslimana dosta poremetili. U početku hrvatske države, a naročito
 poslije poznatih rezolucija Muslimana, osobito one sarajevske i
 mostarske, raspoloženje muslimanskih masa, izuzimajući jedan mali broj
 ustaša, protivu hrvatske države a za potpunu slogu sa Pravoslavnim bilo
 je jako napredovalo. Međutim gornji incidenti i propaganda Hrvata i
 komunista, stvorile su među Muslimanima dosta mučnu situaciju i
 nepovjerenje prema Srbima (četnicima), koja se ipak dobrom voljom i
 planskim radom može ukloniti.</p>
<p>Jedna važna stvar u pogledu povjerenje Muslimana u ovu našu akciju,
 a obzirom, da na našu nesreću nema muslimanskog pretstavnika u kr.
 Vladi, bilo bi i to, da bi ste Vi uzeli sebi jednog istaknutijeg
 Muslimana, koji ima dobar glas i političkog korjena u narodu, davši mu
 odgovarajući rang prestavnika Muslimana i savjetnika po svim pitanjima koja se odnose na krajeve u kojima Muslimani žive.<sup>8</sup></p>
<p>Ovu stvar smatram za najvažniju, i ukoliko bi se prihvatila trebalo
 bi joj dati najveći popularitet, zato što se neprijateljska propaganda
 služi svim mogućim podvalama, kao na primjer onom o namjeri Srba da
 potpuno iskorijene Muslimane i slično. Kada u kr. Vladi u Londonu mogu
 da sjede dva Hrvata<sup>9</sup> i to u vrlo važnim funkcijama, čija su sabraća i
 jučerašnje političke pristaše skoro kolektivno dejstvovala u pljačkama
 i zločinima nad Srbima, a da se ni jedan od njihovih ranijih pristaša
 nije javno ogradio od tih zločina i pljačka, onda je moj gornji zahtjev
 odnosno prijedlog potpuno razumljiv i opravdan, ne samo sa gledišta
 Muslimana, nego još više sa gledišta srpskog, odnosno sa gledišta
 cjeline.</p>
<p>Izlažući Vam i predlažući gornje, i ja i svi ispravni Muslimani
 priznajemo s bolom u duši i gnušanjem, da su se mnogi Muslimani odrekli
 ne samo svojih bratskih nego i čovječanskih obzira, i počinili zločine
 koje mi najodlučnije osuđujemo. Mi smo svi za to jednodušno, da se svi
 ovi zločinci privedu zasluženoj kazni kad za to dođe momenat. Mi idemo
 još i dalje i kažemo, da ćemo privesti kazni i one koji su u momentu
 srpske tragedije bili pasivni, a mogli su nešto pomoći.</p>
<p>Verujem gospodine ministre, da sam s ovim pismom, odnosno sa
 izloženim u njemu, pogodio i Vaša intimna osjećanja i raspoloženja, pa
 Vas molim da i ovom prilikom primite moje iskreno poštovanje i vjerujte
 u moju odanost. &#8212;</p>
<p>Nevesinje, dne 21. jula<sup>10</sup> 1942.</p>
<p align="center">Vaš Dr Ismet Popovac</p>
<p align="center">Naređeno Baćoviću</p>
<p align="center">da preduzme potrebno.<sup>11</sup></p>
<p align="center">DMih.</p>
<b class=medtxt><p><sup>1</sup> Original (pisan mastilom, ćirilicom) u Arhivu VII, Ca, k. 171, reg. br. 26/2 (BH-V-2046).</p>
<p><sup>2</sup> Odnosi se na Dražu Mihailovića.</p>
<p><sup>3</sup>&nbsp; Trima tačkama je obeleženo ime lica koje se izbrisalo pod uti-cajem lepila sa nalepnice sa ranijom signaturom dokumenta.</p>
<p><sup>4</sup>&nbsp; O stavu četničkog pokreta DM prema Muslimanima, vidi dok.
 br. 6, nap. 7, br. 34, 130, 161 i 175. Pored navedenog, vidi Proglas
 majora Dangića Muslimanima od 1. septembra 1941 (Arhiv VII, Ca, k. 222,
 reg. br. 3/4) i Proglas Dobrosava Jevđevića s kraja avgusta 1942 (Arhiv
 VII, Ca, k. 222, reg. br. 54/5).</p>
<p><sup>5</sup> U jesen 1941. u mnogim većim gradovima Bosne i Hercegovine-održana
 su skupovi &#187;viđenijih&#171; Muslimana na kojima su donošene rezolucije
 protiv ustaškog terora i pokolja nad srpskim stanovništvom. Organizator
 tih skupova bila je muslimanska buržoazija.</p>
<p><sup>6</sup>&nbsp; Četničke jedinice sastavljene od Muslimana nisu postojale,
 bilo je 1942. samo pokušaja od strane dr Ismeta Popovca da takve
 jedinice formira na području stolačkog sreza u Hercegovini (vidi dok.
 br. 194).</p>
<p><sup>7</sup>&nbsp; Odnosi se na pokolj Muslimana u Foči i Goraždu od strane
 četnika za vreme njihove vladavine u tim mestima (vidi dok. br. 54r
 nap. 2, 3 i 4).</p>
<p><sup>8</sup> U nedatiranom pismu (verovatno s jeseni 1942) dr Ismet Popovac je
 predložio Draži Mihailoviću da se založi da u izbegličkoj
 jugoslovenskoj vladi Muslimani dobiju zvaničnog predstavnika. To lice
 bi se nalazilo u zemlji, uz Dražu Mihailovića, a radilo bi na terenu
 gde žive Muslimani, a u Londonu bi ga zamenjivao jedan od vladinih
 ministara koji je poznat među Muslimanima (predložio je Srđana
 Budisavljevića, Mića Trifunovića i Milana Grola). Istakao je da je to
 potrebno da bi se &#187;rad sa više autoriteta sprovodio u narodu&#171; i da bi
 se suzbila komunistička propaganda da izbeglička vlada i Draža
 Mihailović nisu prijatelji Muslimana (Arhiv VII, Ča, k. 226, reg. br.
 2/8).</p>
<p><sup>9</sup> Odnosi se na dr Juraja Krnjevića (potpredsednik vlade i ministar
 pošta, telegrafa i telefona) i dr Juraja Suteja (ministar finansija i
 zastupnik ministra trgovine i industrije).</p>
<p><sup>10</sup> Umesto &#187;jula&#171; bilo napisano &#187;avgusta&#171; pa precrtano.</p>
<p><sup>11</sup>&nbsp; Tu belešku je, crvenom olovkom, dopisao Draža Mihailović.</p>
<p align="center"><strong>BR. 127</strong></p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_125.htm"><b>Prethodni dokument</b></a></TD><TD><a href="4_14_1_127.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
