<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 3</b><br> 

<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_27.htm"><b>Prethodni dokument</b></a></TD>
<TD><a href="4_12_3_29.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>DESETODNEVNI IZVEŠTAJ KOMANDANTA NEMACKIH TRUPA U NDH 
OD 28. FEBRUARA 1943. O VOJNO-POLI-TIČKOJ SITUACIJI, OBOSTRANIM GUBICIMA I 
AKTIVNOSTI JEDINICA NOV I POJ U BOSNI I HERCEGOVINI[1]</strong></p>
<p>Koncept</p>
<p><strong>Poverljivo</strong></p>
<p>Komandant nemačkih trupa u Hrvatskoj</p>
<p>Ja br. 1212/43. pov.</p>
<p>O.U., 28. 2. 1943</p>
<p align="center">PROCENA SITUACIJE U VREMENU</p>
<p align="center">od 17 — 26. 2. 1943.</p>
<p align="center">Politička situacija</p>
<p>Smirivanje zemlje uglavnom je napredovalo. Sve veće poštovanje pred snažnim 
udarima nemačkog oružja u borbi sa ustanicima i to što ima još samo pojedinačnih 
pojava manjih komunističkih bandi u našem području, probudilo je nadu širokih 
masa da će doći do poboljšanja celokupne situacije. Jedino u četničkom 
pitanju počinje da se ocrtava skorašnji sudar i snažna borba sa posadnim 
snagama. Četnici, doduše, još ispoljavaju utisak lojalne saradnje, ali samo 
po spoljašnosti, međutim, iz agresivnog držanja pojedinaca, razoružanja 
ostavljenih hrvatskih odreda i pljačkanja muslimanskih i hrvatskih domaćinstava, 
naslućuje se da oni smatraju da je došao njihov čas. Upadljiva je težnja 
svih četničkih odreda da na svaki mogući način dobiju municiju u ruke. 
Karakterističnu svetlost na pouzdanost Muslimana baca, u vezi sa četničkim 
pitanjem, činjenica da su dobrovoljni milicioneri Hadži-Efendića prodali 
svoju municiju četnicima.[2]</p>
<p align="center">Neprijateljeva situacija</p>
<p>U prostoru jugozapadno od Bosanskog Petrovca do jugozapadno od Jajca stoje i 
dalje brigade 7. i 5. komunističke divizije[3]sa verovatnim zadatkom da se pri 
napadima nemačkih jedinica na glavnu borbenu liniju, koja je označena na 
osnovu izveštaja poverenika na liniji: Jadovnik — Šator — Smiljevac —- 
Vitorog — Cincar (25 severoistočno, 35 severoistočno, 82 istočno — 
severoistočno, 65 istočno — severoistočno, 67 istočno — jugoistočno od 
Knina), povrate radi odbrane Glamoča. Tito je kon-centrisao svoje najbolje 
snage i to: 1, 3. i delove 2. divizije [NOVJ] za svoj napad, preko Prozora, na 
Konjic i Jablanicu, Drežnicu, gde mu je uspelo da potisne hrvatske posade i da 
opkoli italijanske snage. Njegova je namera, po svojoj prilici, da elastičnom 
odbranom izbegne napade nemačkih snaga koje on očekuje sa severa i 
severoistoka, da sa glavninom svojih najboljih brigada izbori put za Hercegovinu 
i da obezbedi evakuaciju iz rejona Glamoča. Istovremeno da prihvati borbu 
protiv D. Mihailovića, odvoji od rukovodstva delom komunistički zaražene 
pripadnike Mihailovića, i da ih privuče u svoje redove. U Hercegovini, 
eventualno i u Crnoj Gori sigurno pretpostavlja da nađe prostor</p>
<p>a)&nbsp; za koji su nemačke jedinice za sada malo zainteresovane,</p>
<p>b)&nbsp; u kome će on naći bolje uslove za život i mogućnosti 
snabdevanja,</p>
<p>c)&nbsp; iz koga, zbog blizine obale, može biti bolje snabdevan od strane 
saveznika,</p>
<p>d)&nbsp; koji može poslužiti kao osnovica za eventualnu invaziju saveznika 
na Balkanu.</p>
<p>Iz Hercegovine on ugrožava jedinu železničku vezu sa obalom pravcem sever 
— jug; osim toga, putevi dotura nemačkih jedinica su otežani i oduženi, 
zbog čega bi za sigurnost ovih pu-teva bile vezane dalje nemačke snage. Ugrožavanje 
zapadnog krila je nastalo usled jakih komunističkih grupa na Žumberku, Maloj i 
Velikoj Kapeli i Plješivici. Glavna sobraćajnica Zagreb — Beograd ometa se 
njihovim još preostalim jakim grupama severno i južno od Save.</p>
<p>Mihailović misli da je ugrožavanjem Hercegovine od strane komunista i 
napredovanjem nemačkih snaga u pravcu Prozora i preko Ivan-sedla na Konjic, 
navodno došao trenutak za njegov ustanički pokret. On. mobiliše svoje 
pristalice u Hercegovini i privlači dalja pojačanja iz Crne Gore. U Mostaru 
je, putem letaka, već proklamovan opšti ustanak, i nije isključeno da 
relativno slabe italijanske snage napuste Hercegovinu i da se povuku na obalu. 
On hoće da se na levoj obali Neretve suprotstavi nemačkom nastupanju silom oružja. 
Prema svima izgledima, usled nastupanja nemačkih snaga u pravcu Mostara,došao 
je za DM neočekivan trenutak, tako da bi hitno iskori-šćenje ovog stanja 
stvari moglo sobom doneti povoljne uslove za njegovo uništenje.</p>
<p>U području koje mi obezbeđujemo uglavnom vlada mir u zapadnom delu, dok je 
u području 718. peš. div. nastupila ozbiljna ugroženost usled nastupanja 
komunističkih snaga preko Ivan-sedla prema severoistoku. Merama nemačkih 
snaga, opasnost je odmah otklonjena. Ipak, može se desiti da znatne 
neprijateljske snage, koje se nalaze između Prozora i Ivan-sedla, prodru prema 
se veru, gde bi se za sada mogle suprotstaviti samo slabe nemačke snage.</p>
<p>Ukoliko se više celokupne operacije udaljavaju od komandnog položaja i naša 
oblast obezbeđenja ostaje bez nemačkih snaga, utoliko se više infiltriraju 
razbijeni delovi i kompaktne jedinice u stare rejone. Ove neprijateljske trupe 
drže se još pasivno i namerne su da izbegnu akciju čišćenja, pošto su 
operacijom „Vajs&quot; za sada, kako u pogledu snabdevanja tako i u moralnom 
pogledu, jako stradale.</p>
<p>Kao rezime može se konstatovati:</p>
<p>1)&nbsp; Dosadašnji uspesi u operaciji „Vajs I i II&quot; dopuštaju da se 
očekuje razbijanje Titove države.[4]</p>
<p>2)&nbsp; Preostale neprijateljske snage u oblastima pročešljanim borbom 
nisu više u situaciji za vođenje otvorenog rata i ograničiće se na taktiku 
partizanskog rata.</p>
<p>3)&nbsp; Hitno rešenje četničkog pitanja je celishodno u vezi sa 
operacijom „Vajs II&quot;.</p>
<p align="center">Sabotažna aktivnost:</p>
<p>Sabotaže i prepadi u vremenu za koje se podnosi izveštaj su neznatni. Osim 
rušenja jednog manjeg železničkog mosta na pruzi Brod — Sarajevo i dvadeset 
četvoročasovnog prekida pruge Jajce — D. Vakuf, nije bilo nikakvih naročitih 
događaja da se zabeleže. Preko svakog očekivanja povoljno se odvija saobraćaj 
na pruzi Banja Luka — Sunja koja nije prekidana od svog puštanja u saobraćaj.</p>
<p>U vremenu za koje se podnosi izveštaj treba zabeležiti sle-deće sabotažne 
akcije:</p>
<p>1.&nbsp; železnička sabotaža na magistralnoj pruzi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;1</p>
<p>2.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; „&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;„ na neosiguranoj sporednoj pruzi 1</p>
<p align="center">Sopstvena taktička situacija</p>
<p>Opsežnim razgolićavanjem sopstvenog sigurnosnog prostora s jedne strane, i 
povećanjem ukupnog područja, s druge strane, znatno su porasli zadaci obezbeđenja 
za preostale jedinice. Sigurnost važnih privrednih industrijskih bazena, sa 
izuzetkom Tuzle jedva je mogla biti obezbeđena.</p>
<p>Kod 714. pd moglo je dobro uspeti nekoliko mesnih operacija, naročito u međurečju 
Una — Sana. Jugozapadni deo proširenog divizijskog područja bio je posednut 
udarnim grupama 187. rez. divizije, koje su potčinjene 714. diviziji. Šama-rica 
je posednuta od strane [domobranske] 2. (hrv.) brdske brigade. Premeštanje 11. 
pešadijskog puka u novi rejon je spro-vedeno.</p>
<p>Pored mnogobrojnih manjih akcija, bila je nastavljena obuka jedinica i 
specijalista i dalje pripremanje za popunjavanje lovačke divizije i formiranje 
2. (hrv.) lovačke brigade.</p>
<p>718. div. morala se, zbog situacije oko Mostara i ugrožavajuče situacije na 
Ivan-sedlu, kompletno angažovati van svog područja obezbeđenja, izuzev 
slabijeg obezbeđenja industrijskih postrojenja i posade Višegrada. Iako sadašnji 
mir u području divizije dozvoljava privremeno jedno takvo razgoli-ćavanje, 
bojati se da četnici i komunisti uskoro ne saznaju povoljnost situacije i iz 
toga izvuku svoje zaključke. Formiranje hrvatske lovačke brigade moglo se 
planski nastaviti uprkos pomenutim teškoćama.</p>
<p>Namere obadve divizije su zavisne od razvoja operacija „Vajs&quot; i 
„Mostar&quot;. Da bi 718. divizija bila sasvim slobodna za angažovanje u 
operaciji „Mostar&quot;, namerava se da 714. peša-dijska divizija privremeno 
preuzme osiguranje jednog dela područja 718. divizije. Preformiranje i 
reorganizacija, kao i mesne akcije čišćenja, nastaviće se kod obeju divizija 
u okviru momentalne situacije.</p>
<p align="center">Saobraćaj:</p>
<p>Dalje poboljšanje, usled povoljnog razvoja neprijateljske situacije.</p>
<p>1&nbsp; Snimak originala (pisanog na mašini) u AVII, NAV—T-314, r. 554, s. 
359—64.</p>
<p>2&nbsp; Reč je o domobranskim dobrovoljačkim jedinicama, tzv. 
„Domdo--postrojbama&quot;, formiranim od Muslimana u pojedinim područjima 
Bosne, da bi, kao neka vrsta milicije, obavljale pojedine službe i osiguravale 
komunikacije u korist Vermahta. Komandant jedne takve formacije u Tuzli bio je 
major Muhamed Hadžiefendić.</p>
<p>3&nbsp; Odnosi se na 7. i 5. diviziju NOVJ.</p>
<p>4 Vidi dok. br. 13, 22 i 23.</p>
<p>
<br>
<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_27.htm"><b>Prethodni dokument</b></a></TD>
<TD><a href="4_12_3_29.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
