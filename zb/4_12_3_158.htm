<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XII, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XII - DOKUMENTI NEMA&#268;KOG RAJHA - KNJIGA 3</b><br> 

<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_157.htm"><b>Prethodni dokument</b></a></TD>
<TD><a href="4_12_3_159.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>OBAVEŠTENJE POSLANIKA U NDH OD 3. NOVEMBRA 1943. 
MINISTRU SPOLJNIH POSLOVA RAJHA O ORGANIZACIJI UPRAVE U OPERACIJSKOJ ZONI 
„JADRANSKA OBALA&quot; I RAZGOVORU S PAVELIĆEM PO TOM PITANJU[1]</strong></p>
<p align="center">TELEGRAM.</p>
<p align="center"><strong>General Glez</strong>[2]</p>
<p align="center"><strong>Poverljivo.</strong></p>
<p>3. novembar 1943.</p>
<p>u 11,30 č kancelarija Poslanstva Ministarstvu spoljnih poslova za RAM[3]</p>
<p>Na povratku u Klagenfurt [Celovac] vodio sam razgovor sa gaulajterom 
Rajnerom,[4] o kojem je izrađen sledeći protokol:</p>
<p>„Protokol o dogovoru poslanika SA-obergrupenfirera Kašea i gaulajtera dr 
Rajnera o pitanjima koja su proizašla iz stvaranja operacijske zone 
„Jadranska obala&quot;[5] sa Nezavisnom Državom Hrvatskom.</p>
<p>Posle detaljne diskusije o stanju stvari, zajednički je utvrđeno sledeće:</p>
<p>1.— Administrativna granica između operacijske zone „Jadranska 
obala&quot; i šefa susedne civilne uprave u Hrvatskom primorju je utvrđena. Na 
kopnu će granicu činiti hrvatsko--italijanska granica iz godine 1941, dok će 
na ostrvima granica ići starom granicom istarsko-dalmatinskih zemalja iz doba 
Au-stro-Ugarske Monarhije. Pitanja koja se budu pojavila iz ovako povučene 
granice biće sporazumno rešena između visokog komesara i šefa hrvatske 
civilne uprave. Za ovu svrhu će šef hrvatske civilne uprave uputiti jednog službenika 
za vezu u nadleštvo visokog komesara u Trst [Trieste].</p>
<p>2. — Poseban hrvatski interes u oblasti Sušak — Krk treba visoki komesar 
da obezbedi posebnim propisom za ovu oblast, to jest da se ova oblast, koja se 
sastoji iz velikih op-ština Sušak, Kastav, Bakar, Čabar i Krk objedini u 
jedan samostalni komesarijat. Doduše, on će sa Provincijom Kvarner činiti 
jednu upravnu jedinicu, ali će o posebnim hrvatskim interesima voditi računa 
jedan njihov izvanredni komesar.. Ovom komesaru treba dodeliti pravozastupnika 
dr Špehara. iz Sušaka, kao predstavnika hrvatske izvršne vlasti. Sva pitanja 
koja neposredno zadiru u hrvatske interese, kao što su naročito policijska služba, 
sudstvo, školstvo i kultura, regulisaće za ovu oblast izvanredni komesar, dok 
će prefektura obavljati, samo opšte zadatke koji ne zadiru u nacionalno-politička 
pitanja. Službeni jezik u ovoj oblasti je hrvatski.</p>
<p>Visoki komesar je dalje spreman da za obrazovanje komesarijata upotrebi i 
oficire i činovnike iz Hrvatske, ukoliko su oni poreklom iz oblasti Sušak — 
Krk i ukoliko je mogućno njihovo isključivo potčinjavanje visokom komesaru. 
Trebovanje takvog osoblja dostaviće visoki komesar preko hrvatskog službenika 
za vezu.</p>
<p>3. — Regulisanje svih privrednih pitanja koja proizlaze iz; stvaranja 
operacijske zone „Jadranska obala&quot; u odnosu na Nezavisnu Državu Hrvatsku 
biće preneto na posebnu mešovitu komisiju. Za stvaranje o pitanjima koja dotiču 
nadležnost inostranih poslova, predlaže se da se u ovu komisiju odredi jedan 
predstavnik Nemačkog poslanstva iz Zagreba.</p>
<p>4. — O tekućim lokalnim privrednim interesima koji proizlaze iz tranzitnog 
saobraćaja Hrvatske preko Sušaka, vodio bi računa hrvatski konzulat u Rijeci 
u sporazumu sa službenikom za vezu hrvatske vlade kod visokog komesara.</p>
<p>5. — Pošto je snabdevanje širih oblasti Dalmacije na sektoru ishrane 
usled razorenih komunikacija mogućno samo preko-operacijske zone „Jadranska 
obala&quot;, hrvatska vlada će odmah uputiti jednog predstavnika visokom 
komesaru radi regulisanja daljeg transportovanja hrvatskih zaliha pšenice 
uskladištenih u Sušaku i u Trstu. Visoki komesar je saglasan s tim.</p>
<p>6. — Visoki komesar je obećao svoju podršku u slučaju da je ulazak 
hrvatskih organa na hrvatsku državnu teritoriju, usled razorenih saobraćajnih 
veza, mogućan samo preko operacijske zone „Jadranska obala&quot;.</p>
<p align="center">Klagenfurt, 31. oktobra 1943.</p>
<p align="center">Potp. Z. Kaše</p>
<p align="center">Završetak teksta.</p>
<p align="center">Potp. Rajner</p>
<p>Pošto sam se vratio ovamo, ja sam o ovoj stvari razgovarao sa poglavnikom, 
koji je izjavio da je saglasan sa postignutim dogovorom. Zatim će Turina[6] doći 
u kontakt sa Rajnerom, da bi se regulisalo pitanje postavljanja službenika za 
vezu i pitanje tekuće saradnje. Pre toga sam zamolio odobrenje za 
uspostavljanje nemačko-hrvatske komisije prema tački 3. protokola. Komisija će 
se, između ostalog, baviti: pitanjima carinske granice, hrvatskim tranzitnim 
saobraćajem za snabdevanje severnohrvatskih i dalmatinskih primorskih oblasti, 
pitanjima brodskog saobraćaja, pograničnim saobraćajem, saradnjom sa graničnim 
organima u borbi protiv bandi. Članove komisije sa nemačke strane bi odredio 
gaulajter Rajner, a sa hrvatske strane hrvatska vlada. Za predstavnika naše službe 
za spoljne poslove predlažem ovdašnjeg privrednog atašea, savetnika 
poslanstva dr Kina,[7] s tim da se istovremeno meni da ovlašćenje, kako bi ga 
sprečili da ne odredi zastupnika iz kruga svojih saradnika. U interesu 
potrebnog bržeg napredovanja praktičnog rada, koji takođe treba da bude 
koristan i za savlađivanje datih političkih teškoća, umoljavamo da se o 
ovome i u pogledu gaulajtera Rajnera brzo donese odluka. Hrvati su saglasni da 
mesto sadašnje komisije bude u Trstu, što je Rajner predložio.</p>
<p>Prilikom razgovora sa poglavnikom, ja sam ponovo ukazao na firerovu odluku da 
on ne bi mogao sada obarati definitivne državno-pravne odluke o granici. 
Naglasio sam da zbog toga treba sada određene granice posmatrati kao 
administrativne granice. Poglavnik mi je saopštio da je pre nedelju dana 
govorio o&nbsp; ovim pitanjima pred vladom i,vodećim ustaškim ličnostima i&nbsp; 
da je naišao na uzdržani stav. Zapitao me je, ne bi li bar Turina mogao da 
otvori svoju kancelariju u Sušaku. Ja sam negativno odgovorio i predložio sam, 
ne ukazujući posebno na javnu delatnost Turine, da on prema sopstvenom nahođenju 
može za prvo vreme vršiti službu u nekom drugom pogodnom mestu, na primer u 
Kraljevici. Poglavnik se s tim saglasio. Dalje sam zamolio da se preduzmu mere 
za obustavljanje javne diskusije o ovome pitanju. Poglavnik je načelno obećao, 
ali je ukazao na potrebu tačnog obaveštavanja javnosti. Mi smo razmotrili, ali 
bez definitivnog zaključka, da se u sklopu jednog stručnog kratkog izveštaja 
o radu privredne komisije, prema tački 3. protokola, objavi odluka da je određivanje 
administrativne granice bilo nužno pre svega iz ratnih razloga. — Ja ću se 
danas sa Turinom dogovoriti o pojedinostima u vezi sa ovim postupkom, kako bi se 
sadašnje nepoželjno stanje najbrže savladalo ubrzavanjem praktičnog rada.</p>
<p>Samo pitanje je, kao i ranije, izvanredno zainteresovalo ovdašnju najširu 
javnost. Čak i krugovi koji su prijateljski raspoloženi prema Nemačkoj 
ispoljavaju znake srdžbe. Uopšte, svuda se naokolo može čuti reć 
„Jadranska oblast&quot;.[8] Vlada ima potpuno razumevanje, ali zastupa opšte 
stanovište da joj ova oblast treba da bude priznata, ali da joj se sada još ne 
može vratiti, pre svega zbog posebnih ratnih okolnosti. Dakle, ona čvrsto računa 
sa kasnijim preuzimanjem te oblasti u njenu upravu. — Gaulajter Rajner je lično 
imao obzira prema hrvatskim osećanjima i radio je u okviru svoga zadatka na 
najbolji mogući način. Pretpostavljam da će se teškoće koje se budu 
pojavile na putu predloženog zajedničkog rada moći stručno odstraniti i da 
će doći do znatnog ublažavanja političke napetosti.</p>
<p align="center">Potp. <strong>Kaše</strong></p>
<p>1 Snimak telegrama (pisanog na mašini) u AVII, NAV-T-501, r. 265, s. 
1143—6. Na margini prve stranice mašinom napisano: „1 kopija za generala 
Gleza, 1 kopija za poslanika i policiju&quot;.</p>
<p>2 Dopisano rukom.</p>
<p>3 Reichsausenminister (ministar spoljnih poslova Rajna)</p>
<p>4 Fridrih (Friedrich Reiner)</p>
<p>5 „Adriatisches Küstenland&quot; — Jadranska obala ili Jadransko 
primorje. Opširnije o tome vidi Ferdo Čulinović, Okupatorska podela 
Jugoslavije, VIZ, Beograd, 1970, str. 152—157.</p>
<p>6 Oskar dr</p>
<p>7 Ernest dr Kiihn</p>
<p>8 U dokumentu piše: ,,Es wird das Wort vom ,Adria-Gau' allge-mein 
herumgesprochen&quot;.</p>
<p>
<br>
<CENTER><TABLE border="1"><TR><TD><a href="4_12_3.htm"><b>Sadr&#382;aj</b></a></TD>
<TD><a href="4_12_3_157.htm"><b>Prethodni dokument</b></a></TD>
<TD><a href="4_12_3_159.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
