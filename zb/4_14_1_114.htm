<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_113.htm"><b>Prethodni dokument</b></a></TD><TD><a href="4_14_1_115.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 114</strong></p>
<p align="center"><strong>IZVEŠTAJ DOBROSAVA JEVĐEVlĆA IZ DRUGE POLOVINE JUNA 1942. ILIJI
  TRIFUNOVIĆU BIRČANINU O ORGANIZACIJI ČETNIKA U HERCEGOVINI I SARADNJI SA ITALIJANSKIM OKUPATOROM U BORBI PROTIV NOP-a<sup>1</sup></strong></p>
<p align="center">VOJVODI   ILIJI   TRIFUNOVIĆU   BIRČANINU</p>
<p>Split<sup>2</sup></p>
<p>Na osnovu ovlaštenja i naređenja koja si mi dao za organizaciju
  nacionalnog otpora, nacionalne vojske i naroda u Hercegovini i Istočnoj
  Bosni po završenoj prvoj fazi rada podnosim ti sledeći izveštaj<sup>3</sup> s
  molbom da sa istim upoznaš i šefa pokreta i vrhovnog komandanta vojske
  u otadžbini.</p>
<p>Polovinom marta sva se je Hercegovina nalazila u rukama partizana,<sup>4</sup>
  osim junačkog sektora između Gacka, Vrbe i Kazanaca, gde je od
  Vidovdana prošle godina ostala svetla i neugašena akcija pet stotina
  neustrašivih boraca pod vodstvom popa Radojice Perišića, poručnika
  Milorada Popovića i Steva Starovića, te grupe od stotinjak četnika u
  srezu neve-sinjskom između Koleška i Ivice. Partizani su suvereno
  gospodarili celom Hercegovinom. Zaveli su integralno komunistički
  sistem uz najteže žrtve seljačkog stanovništva streljavši preko osam
  stotina ljudi i žena, koji su i malo bili sumnjivi da su nacionalni.
  Proveli su opštu mobilizaciju i raspolagali sa oko pet hiljada pušaka i
  potrebnim brojem automatskog oružja, te bacačima i sa dva topa. Tri
  talijanske divizije stacionirane u Hercegovini<sup>5</sup> bile su savršeno
  nemoćne, da ma što poduzmu protiv njih, sedeći samo u utvrđenim sreskim
  mestima, a tek svaka tri meseca uz teške žrtve i mobilizaciju motoriziranih
  divizija uspevalo im je, da uspostave jednodnevnu vezu između
  opkoljenih garnizona i dobace im hranu. Bok im je bio osiguran od Crne
  Gore koja je također bila u njihovoj vlasti, a u Bosni su držali
  suvereno srezove Rogaticu, Foču, Čajniče, te deo sreza sarajevskog i
  višegradskog. Sama okupacija ne bi bila opasna, da nisu uspeli odličnom
  propagandom, da infiltriraju i dobar deo seljaštva komunističkom
  ideologijom, tako da je četvrtina srpskog seljačkog sveta u Hercegovini
  idejno prihvatila komunizam i regrutovala iz svoje sredine najgore
  dželate i krvnike, bilo je mnogo primera da su komunistički zlikovci
  hladnokrvno ubijali najbliže krvne rođake. U tom pogledu situacija u
  patrijarhalnoj planinskoj istočnoj Bosni je bila puno povoljnija.
  Tamošnje četničke jedinice su se ugrožene od Nemaca i ustaša povinovale
  pritisku proleterskih brigada i prihvatile komunističku komandu, ali su
  ostale savršeno kompaktne, nisu ni u jednom slučaju dale izmeniti svoje
  komandire, ni metnuti petokrake zvezde, te su prisilile komuniste da ih
  proglase narodnom oslobodilačkom vojskom.<sup>6</sup> Ceo april i prvu polovinu
  maja proveli smo u prikupljanju snaga, u obaveštavanju pojedinaca u
  okupiranom terenu preko kurira, da budu pripravni, te da nastoje da sve
  što je naše izbegne i koncentriše se u Nevesinju, gde smo izradili od
  okupatora dozvolu da formiramo naš štab.<sup>7</sup> Istodobno smo sve poduzimali
  da dođemo do oružja, dobivši jedan deo od okupatora, a drugi se je
  otkopavao iz skrovišta i donosile su ga prebeglice. Početkom maja imali
  smo već tri stotine boraca naoružanih u slobodnoj okolici oko
  Nevesinja, a za opkoljenu jedinicu popa Perišića izradili smo, da
  dobije od okupatora avionima trideset hiljada metaka. Ja sam poslao
  svoje kurire u Istočnu Bosnu, da mi prijatelji iz mog kraja prebace bar
  jedan bataljon i dođu u Hercegovinu. Istodobno smo hitno tražili pomoć
  i iz Crne Gore i preko tebe pomoć četnika iz Srbije. U to je selo
  Grabo-vica u srezu Nevesinjskom po sporazumu prvo izvršilo prepad,
  ubilo političkog komesara<sup>8</sup> i noću se sa oružjem prebacilo nama sa
  šesdeset pušaka. Isto tako trnovska četa iz Bosne poubijala je
  komunističke delegate i komesare<sup>9</sup> i prebacila se na moj poziv kroz
  talijanske linije u Nevesinje sa stotinu i dvadeset pušaka. Sela su
  bila opljačkana i uništena, živežnih sretstava za vojsku nije ni u kom
  slučaju bilo, a narod je umirao od gladi i u pojedinim krajevima po dva
  meseca nije video hleba. U takvoj situaciji intervenisao sam kod okupatora da nam
  predujmi hranu za vojsku, analogno onom što je urađeno u Crnoj Gori sa
  tom razlikom da smo odbili bilo kakva novčana sretstva koja Italija
  plaća četnicima u Crnoj Gori i sa još većom razlikom, što smo sa
  okupatorom pregovarali na teritoriji jedne državno-pravno tuđe
  teritorije, Hrvatske.<sup>10</sup> Uspeo sam da napravim sporazum i da ga objavim,
  a tekst u prilogu dostavljam,<sup>11</sup> po kom nas okupator tretira kao
  ravnopravnog kontrahenta u pregovorima, negližirajući uopšte
  egzistenciju hrvatske države. Isto tako uspeo sam, da okupator iz svih
  krajeva koje zauzimamo ima da uopšte udalji hrvatsku jurisdikciju i da
  oružanu snagu prepusti četničkim odredima. U takvoj situaciji početkom
  maja imali smo u Nevesinju šest stotina nevesinjskih četnika i dve
  stotine Bosanaca, te u Gacku šest stotina četnika, a u Trebinju kod
  Jasena od razbijenih četničkih bataljona stvorili smo odličnu jedinicu
  od stotinu i dvadeset ljudi. Pozvao sam još iz Bosne jedan bataljon iz
  Zagorja od tri sto i pedeset pušaka, tako da je naša snaga pred prvu
  ofanzivu<sup>12</sup> iznosila oko hiljadu i osam stotina ljudi i dvadesetak
  puškomitraljeza. Cilj prve ofanzive bio nam je razbiti partizanske
  snage u sektoru Nevesinja i uspostaviti vezu sa odredom popa Perišića i
  sa snagama u Istočnoj Bosni od Uloga do Kalinovika. Za tu akciju
  okupator nam je dao sa-radnju svoje artiljerije. Vojska je kretala pod
  srpskim i četničkim zastavama sa parolama &#187;Za Kralja i Otadžbinu&#171;. Cilj
  ofanzive ostvaren je u roku od pet dana, isti cilj koji talijanske
  divizije u dva maha ranije nisu mogle da ostvare. Kod sela Bratača
  nevesinjski i bosanski četnici razbili su glavninu neprijatelju nanevši
  mu gubitke od preko stotinu mrtvih i dve-stotine ranjenih, posle toga
  imali smo manje čarke, dok je gatački odred izdržao najtežu borbu kod
  Slata i sastanak naših svih četnika izvršen je povrh Stoca na Trusini
  uz ogromno oduševljenje naroda. Karakteristično je da su za vreme
  operacija đeneralštabci pojedinih talijanskih divizija dovodili sve
  svoje oficire na osmatračnice, da im prikazuju operacije naše vojske
  kao klasičan primer diveći se hrabrosti i izdržljivosti četnika. Jednu
  tamnu notu u celu akciju unosila je svest kod svih četnika da se moraju
  da biju sa krvnicima koji su braća po krvi i konstatovao sam da ni
  mnogi četnici nisu svesni ideoloških ciljeva borbe, jer je mnoge vodio instinkt lične i krvne
  osvete nad onim koji su im poubijali porodice i zapalili domove, tako
  da su mnogo puta mnogi odredi molili da ne moraju oni streljati i one
  najgore krvnike, jer su Srbi. Naprotiv partizani izgleda da su izgubili
  i u potsvesti nacionalni osećaj, jer su krvničkije uništavali naše,
  nego što su ikada napadali Talijane i Nemce proglasivši četnike
  neprijateljima broj jedan ispred fašista i Hitlerovaca. Od zarobljenih
  i predanih protivnika iz svih zavedenih seljaka formirani su odmah naši
  odredi, dok su likvidirani samo stranci profesionalni komunisti.
  Konstatovali smo, da je jedan deo partizana muslimanskog porekla i
  veliki broj izbeglica iz hrvatske vojske katolika Hrvata. Rezultat
  operacija je bio da se je vojska povećala za sedam stotina pušaka, te
  da je zarobljeno dva teška mitraljeza i šest puško mitraljeza. Sa svim
  snagama smo se povratili u nevesinjsko polje pripremajući veliki
  pokret prema crnogorskoj granici da bi očistili Hercegovinu,
  uspostavili vezu sa crnogorskim trupama i otsekli komunističke snage u
  Južnoj Hercegovini. Od vojničkog uspeha daleko je veći bio politički i
  moralni uspeh jer je bila pokolebana vera u nepobedivost partizana i
  jer su se seljaci počeli da osvešćuju. Gde god smo dolazili odmah sam
  obaveštavao narod o ciljevima naše borbe, o razlozima taktičke saradnje
  sa okupatorom i o tom ko je naš vrhovni komandant. Njegovo ime toliko
  omraženo od partizana činilo je najveći efekat na mase, koje ovde nisu
  nikako izgubile ni za čas osećaj jedinstva. Šef partizanskih snaga Tito
  pritešnjen nemačko-talijansko-hrvatskom ofanzivom iz Bosne i
  operacijama crnogorskih trupa iz Crne Gore smatrao je, da je naš
  hercegovačko-bosanski četnički front mesto najmanjeg otpora i prebacio
  svoje obe proleterske brigade<sup>13</sup> u naš sektor sa planom da se probije
  kroz naše redove, da se opet dohvati Bosne i jednu grupu dolinom
  Neretve uputi u Konjičku župu da uhvati vezu sa jakim partizanskim
  snagama koje još drže pozicije više Konjica na granici Bosne i
  Hercegovine, te da prema izjavama svih zarobljenika uspostave vezu sa
  jedinicama hrvatske vojske, koje su spremne da sarađuju sa njima. Isto
  smo tako nepobitno utvrdili da su proleterske brigade redovno
  snabdevane municijom od strane hrvatske vojske i muslimana ustaša, da
  su im mnogi komandanti hrvatski aktivni oficiri. Proleterske brigade
  sastavljene su od bataljona Arilje, Užice, Kraljevo, jednog bosanskog i
  dva crnogorska bataljona te mnogo Jevreja, Cigana i Muslimana. Među
  ubijenim našli smo veliki broj žena većinom iz okoline Užica, te što je
  još karakterističnije mnogo nesretne zavedene srpske dece iz Istočne
  Srbije od petnaest do osamnaest godina. Dalje su zarobljenici svi solidarno iskazali, da im je glavni cilj kreirati
  slobodnu z[onu] u Bosni, gde im mogu dobaciti iz Londona hranu i
  municiju. Zarobljena im je i jedna moderna elektromotorna stanica
  engleskog tipa, a proverili smo da su u Foči držali zarobljena dva
  engleska padobranca<sup>14</sup> za čiju sudbinu ne znamo. Četvrtog juna počeo je
  naš veliki pokret iz Nevesinja preko Gacka na C[rnu] Goru i na naš
  izričiti zahtev bez kolaboracije italijanskih trupa, osim jednog
  italijanskog generala koji je pratio operacije. Prvi susret sa
  proleterskom brigadom bio je između Dubljevića i Jugovića, gde je
  ostalo mrtvih pedeset većinom Užičana i muslimana, drugi na planini
  Živnju i na Lebršniku, a svi su se završili sa uspehom.<sup>15</sup> Jedanaestog
  juna na brdu Curilu sa one strane crnogorske granice uspostavili smo
  kontakt sa crnogorskim trupama, na žalost su to bile zelenaške trupe
  Krsta Popovića. Potpisani je o sastanku sastavio zapisnik<sup>16</sup> koji je sa
  naše strane potpisan od mene, kapetana Danila Salatića, poručnika Mila
  Lazarevića, a sa crnogorske od kapetana Draganića i poručnika
  Komnenića. Dvanaestog u jutro proleterske brigade pokušale su očajnički
  [napad] na poziciji Gat<sup>17</sup> utvrđenoj od Austrijanaca. Došlo je do borbe
  prsa u prsa [gde] smo mi imali stotinu mrtvih i ranjenih, a oni preko
  tri stotine. Posle toga su brigade u paničnom begu nastojale da izbegnu
  zaokružavanje probijajući se preko Čemerna i Sutjeske Popovom Mostu
  Zelengori i Dobrom Polju. Petna[estog] stigle su i nacionalne
  crnogorske trupe te se sastale sa našim Vidakom Kovačevićem, kapetanom
  Salatićem i ostalim. Utvrđeno je, da odnesu poruku komandantu Pukovniku
  Stanišiću, da se održi jedan istoriski sastanak na Šćepan polju, gde bi
  se sakupili bosanski, srbijanski, crnogorski i hercegovački četnici, a
  na koji bi došao i glavni pretstavnik šefa za zapadni deo države
  Vojvoda Birčanin. Naše trupe ostale su na pozicijama duž granice, dok
  drugu stranu drže crnogorski nacionalisti na planini Volujaku. Za vreme
  ovih operacija psihološki je pripremljen slom komunista u Hercegovini i
  naši ljudi u srezovima Trebinje, Bileće i Stolac izvršili su spontano
  bez borbi hapšenje i ubijanje političkih komesara i zlikovaca najavivši predaju i prilazak našim vojnočetničkim odredima.
  Istodobno naši nevesinjski bataljoni ušli su u grad Ljubinje, koji je
  napustila talijanska i hrvatska vojska i radi demonstracije su prošli
  kroz grad Stolac, gde nema nijednog Srbina, jer su do poslednjeg lane
  pobijeni od ustaša. Za to vreme pogoršala se je situacija u trećoj
  zoni od Foče do pod Sarajevo i do Drine. Pod presijom Berlina
  italijanska vojska je napustila te krajeve, a iskoristili su to ustaše,
  da ih okupiraju i unište naš narod. Po privremenom sporazumu<sup>18</sup> sa
  Italijom mi toleriramo hrvatsku regularnu vojsku u zatvorenim
  garnizonima u trećoj zoni, ali smo otklonili dolazak ustaša i u drugu i
  u treću zonu i na naš zahtev italijanske trupe su ih silom otstranile
  iz druge zone, a u trećoj zoni naredili smo našim bataljonima, da prime
  borbu i oni su kod Dobrog Polja zauzeli pozicije i odbacili ustaše. U
  isto vreme je stigao u Foču četnički odred kapetana Baćovića, te
  pokušao da razoruža hrvatsku vojsku. Došlo je do diplomatskog spora,
  mene je po-setio na terenu avionom komandant talijanske armije, te
  izgleda da će se pristati da Foču okupiraju naše četničke trupe iz
  Bosne.<sup>19</sup> U međuvremenu četiri naša batalj ona iz Istočne Bosne
  zatvorili su prolaze od Uloga do Miljevine, da spreče uzmak
  proleterskim potučenim brigadama. Konstatujem da je oslobođenje
  Hercegovine izvršeno domaćim hercegovačkim bosanskim snagama bez ikakve
  pomoći i iz Crne Gore i otkuda. U Bosni po izveštajima mojih kurira
  naše čete su u sektoru Ravne Planine, Jahorine i Romanije, ima ih oko
  pet hiljada a pod glavnom komandom su Plemića.<sup>20</sup> On je napravio nekakav
  aranžman sa nemačkim generalom, da jedan drugog ne napadaju i da se
  ustaše ne puštaju u zonu Romanije. Naoružani su odlično, ali je pitanje
  ishrane očajno, te nedostaje komandni elemenat. Sa druge strane
  nezgodno je slati oficire sa strane, pošto, je taj ceo svet godinu dana
  u šumi, komandiri su postali ljudi, koji su to jednogodišnjom borbom
  zaslužili, uživaju puno povjerenje i bez obzira na čin trebalo bi za
  četne jedinice ostaviti te narodne komandire, a bataljonima dati
  oficire. Ovo će biti jedno od najtežih pitanja organizacije vojske. Po
  dovršetku većih vojnih operacija pristupilo se je organizaciji
  pozadine. Osnovani su srpski narodni odbori za prehranu, organizaciju sela i komandanti vojnih odreda. Pod komandu vojnih
  komandanata stavljeni su i srpski narodni odbori. Pitanje je prehrane
  najočajnije. Ljudi direktno umiru od gladi i jedu neslanu travu sa malo
  mleka. Uspeo sam da im doturim par stotina kvintala soli i osigurao sam
  trideset vagona hrane iz Italije za sirotinju. Isto tako sam uspeo da
  Italija pristane da Srbija može poslati na adresu italijanske armije
  hranu, koja bi se dala nama na raspolaganje da je razdelimo sirotinji.
  Ako ta pomoć iz Srbije ne dođe onda će sedamdeset postotaka našeg sveta
  u Istočnoj Bosni i Hercegovini skapati od gladi. U operacijama od lane
  popaljeno je preko deset hiljada domova, kako će svet prezimiti, niko
  ne može predvideti. Italijani trebaju mnogo furaži za komoru. Napravio
  sam sa njima sporazum da se zamenjuje seno za kukuruz. Ako dopuste
  vojne operacije upotrebićemo vojsku za košenje sena, da bi tako došli
  do hrane. Isto tako ima mnogo parcela kolektivno obrađenih od strane
  partizana i ima oko dvadeset sela muslimanskih, koja su prošle godine
  zasejala ozim, gde ima petnaest vagona žita, sve ćemo to da obradimo sa
  vojskom. Problem je ishrane jedini, koji je nemoguće rešiti vlastitim
  sretstvima, niti smo u stanju hraniti vojsku bez okupatora sve do nove
  žetve u avgustu. Oružja i municije imamo dovoljno. U toku poslednjih
  operacija smo zaplenili još šest bacača jugo-slovenskog tipa 81 i još
  četiri teška mitraljeza. U Hercegovini raspolažemo sada sa preko šest
  hiljada pušaka i potrebnim brojem lakog automatskog oružja, te sa
  osamdeset do sto metaka po čoveku. Od tog je okupator dao 1100 pušaka i
  deset puškomitraljeza. Prema poverljivim obaveštenjima Italija će osim
  Mostara i još jednog garnizona da isprazni celu Hercegovinu
  ostavljajući vlast našim četničkim odredima. Mogu sa pozitivnom
  sigurnošću da tvrdim, da bi sa hrvatskim vlastima u slučaju potrebe i
  sa njihovom vojskom svršili u roku od dvadeset i četiri sata. Ali u
  vezi sa sektorom, koji si mi poverio primećujem drugu opasnu pojavu.
  Kako Srbi iz dana u dan čiste svoju zonu od komunista, oni se prebacuju
  u Hrvatsku, Dalmaciju i deo Slovenačke, njihove će formacije postepeno
  poprimiti hrvatski karakter i tim automatski anti-srpski i postoji
  direktna opasnost, da te formacije u slučaju popuštanja okupatora krenu
  u srpske krajeve pod firmom komunističke invazije a sa antisrpskim
  mentalitetom u potsvesti. O ovom naročito moramo da vodimo računa u
  pogledu našeg budućeg rada. U pitanju muslimana izveštavam, da su
  intelektualci u većim centrima već uvideli, kako su naopaku politiku
  vodili i solidarišu se u svemu sa Srbima. Tako su uputili jednu
  pretstavku okupatorskoj vlasti u kojoj izjavljuju, da je njihova sudbina povezana sa srpskom i da se izjašnjuju sporazumni sa
  svim što Srbi poduzmu. Posve je drugi slučaj sa širokim masama i
  srpskim i muslimanskim, koje se infernalno mrze i kod kojih je
  stoprocentno formirana svest da im nikad više nema zajedničkog života.
  Iz razloga opšte politike mi podržavamo politiku tolerancije, da
  izbegnemo stvaranje novih frontova &#8212; <sup>21</sup> i da bi imali jače zaleđe u
  agitaciji naših zahteva prema Italiji. Konstatujem, da je u operacijama
  učestvovalo oko desetak aktivnih oficira, a vodio ih je u prvom redu
  peš. kap. Danilo Salatić. I kao oficiri i kao ljudi su se odličnim
  pokazali kapetan Salatić, poručnik Lazarević i poručnik Milo-rad
  Popović. Svoju dužnost vršili su potporučnici Golijanin, Gutić,
  Grahovac, Pejanović, Vukčević i kapetan Uljarević. Od ljudi, koji su se
  odlično pokazali i u saradnji sa pokojnim majorom Todorovićem su bili u
  svakom pogledu odlični narednici vodnici Stevo Starović, Tomo Guzina i
  Krsto Rudan. Prvu dvojicu je pokojni Todorović predložio za unapređenje
  u viši čin. Dvadesetak četnika dalo je klasične primere junaštva i
  požrtvovnosti, njihova imena i zasluge dostaviću u posebnom izveštaju,
  spominjući sada samo komandira Ćetka Petkovića. &#8212; <sup>22</sup> S obzirom na
  novostvorenu situaciju izveštavam Te da imamo raspoloživih snaga i da
  bi se moglo odvojiti bosanskih i hercegovačkih četnika dve hiljade
  ljudi da ih se prebaci u hrvatsku i dalmatinsku zonu. Obrazloženje za
  to lako bih našao, a to bi bilo u smislu Tvojih planova o povezivanju
  svih krajeva u Tvojoj zoni.</p>
<p>No pre svega apsolutno je nužan tvoj dolazak ovamo.<sup>23</sup> Tvoj autoritet
  je neprikosnoven i mogao bi da urediš mnoge stvari, koje se još ne
  vide, a koje je opasno pustiti da sazru. To je u prvom redu pitanje
  eventualnih zelenaških pretenzija na Hercegovinu, a u drugom i lična
  pitanja prestiža i ambicija. U zoni mojih bosanskih prijatelja nalazi
  se i đeneral Ljubo Novaković, koji se je do sad krio kod mog čoveka u
  Čelebiću. O njemu imam izjave četničkih komandanata, da je prošle
  godine predlagao u Kalinoviku da se obrazuje posebna
  bosansko-hercegovačka vojska &#8212; <sup>24</sup> koja bi kao ravnopravna imala da
  pregovara i sa trupama đenerala Draže ako se pojave u tom kraju. Moje
  je mišljenje, da ti dođeš, da ohiđeš trupe i narod, da vidiš situaciju
  na terenu a u isto vreme da Vidak<sup>25</sup> odnese Tvoje predloge i izveštaj šefu. Vidak mora da neophodno u
  Beogradu svrši pitanje hrane, da svrši pitanje prijema sirotinje od bar
  dve hiljade dece i žena, a ja sam postigao pristanak Italije da ih u
  svom vozu i sa svojim vojnicima dobaci u Beograd. &#8212; <sup>26</sup> Isto tako da
  predložiš šefu, što treba da se zaključi na sastanku u Sćepanpolju.
  Mišljenja sam da se taj sastanak nikako ne održi dok se vas dva ne
  sporazumete o akciji daljnoj i ne postavite stvari na svoje mesto.
  Vidak može otići i doći za 15 dana. Očekujući tvoja naređenja srdačno
  te pozdravlja. Koncept<sup>27</sup></p>
<b class=medtxt><p><sup>1</sup>&nbsp; Original (pisan na mašini, latinicom) u Arhivu VII, Ča, k.
  231, reg. br. 6/10 (BH-V-129). Dokumenat je bez datuma i potpisa.
  Podaci u dokumentu ukazuju da je pisan krajem druge polovine juna 1942.
  i da je Dobrosav Jevđević njegov autor.</p>
<p><sup>2</sup>&nbsp; Naslov je precrtan mastilom</p>
<p><sup>3</sup>&nbsp; Tekst do kraja rečenice je precrtan mastilom.</p>
<p><sup>4</sup>&nbsp; Vidi dok. br. 76, nap. 8.</p>
<p><sup>5</sup>&nbsp; &#187;Marke&#171; (&#187;Marche&#171; &#8212; štab u Trebinju), alpinska divizija
  &#187;Taurinenze&#171; (&#187;Taurinense&#171; &#8212; štab u Mostaru) i delovi alpinske
  divizije &#187;Ka-čatori dele Alpi&#171; (&#187;Cacciatori delle Alpi&#171; &#8212; štab u
  Dubrovniku). O dislokaciji jedinica tih divizija, vidi Zbornik NOE-a,
  tom XIII, knj. 2, dok. br. 18.</p>
<p><sup>6</sup> Vidi dok. br. 63, nap. 3, drugi stav.</p>
<p><sup>7</sup>&nbsp; Reč je o formiranju Štaba hercegovačke grupe vojnočetničkih odreda (Arhiv VII, Ča, k. 171, reg. br. 38/1).</p>
<p><sup>8</sup>&nbsp; i <sup>9</sup> Imena pobijenih nisu utvrđena.</p>
<p><sup>10</sup>&nbsp; O  načinu plaćanja četnika od strane italijanskog okupatora, vidi dok. br. 191.</p>
<p><sup>11</sup>&nbsp; Taj sporazum ne nalazi se u prilogu dokumenta, ali postoji,
  objavljen je u Zborniku NOR-a, tom IV, knj. 5, dok. br. 141. Njegov
  tekst štampan je kao letak pod naslovom &#187;Srpskim četnicima&#171; i nalazi se
  u Arhivu VII, Ča, k. 254, reg. br. 14/1.</p>
<p><sup>12</sup> i <sup>13</sup> Vidi dok. br. 92.</p>
<p><sup>14</sup>&nbsp; Vidi dok. br. 84, nap. 6 i 7.</p>
<p><sup>15</sup>&nbsp; Reč je o borbama koje su vodili 1. proleterska NOU brigada
  i delovi 1. udarnog hercegovačkog NOP bataljona. Opširnije o tome, vidi
  Zbornik NOR-a, tom II, knj. 5, dok. br. 74, 77 i 161, knj. 6, dok. br.
  143; tom III, knj. 4, dok. br. 142.</p>
<p><sup>16</sup> Taj zapisnik nije pronađen.</p>
<p><sup>17</sup> Napad na veoma utvrđeni Gat (k. 1120, Gacko) izvršili su (11. a
  ne 12. juna 1942) delovi 1. i 2. proleterske NOU brigade, kojom
  prilikom su pretrpeli osetne gubitke. Opširnije o tome, Zbornik NOR-a,
  tom III, knj. 4, dok. br. 74 i 77, knj. 6, dok. br. 143.</p>
<p><sup>18</sup> Sporazum između vlade NDH i italijanske Više komande oružanih
  snaga &#187;Slovenija&#8212;Dalmacija&#171; o postepenom povlačenju italijan-skih
  posada iz 3. zone i delimično iz 2. zone i o odnosima između
  italijanskih i ustaških vlasti na području ovih zona potpisan je 19.
  juna 1942. u Zagrebu. Vidi Zbornik NOR-a, tom V, knj. 32, dok. br. 116,
  tom XII, knj. 2, dok. br. 95 i tom XIII, knj. 2, dok. br. 67.</p>
<p><sup>19</sup>  O događajima u vezi sa Fočom, vidi dok. br. 102, 106, 107 i 109.</p>
<p><sup>20</sup> Božidar Boža.</p>
<p><sup>21</sup>&nbsp; Tekst do kraja rečenice je precrtan mastilom.</p>
<p><sup>22</sup>&nbsp; Tekst do kraja tog stava dopisan je mastilom.</p>
<p><sup>23</sup> O dolasku Ilije Trifunovića Birčanina u Hercegovinu, vidi u Arhivu VII, ANDH, k. 226, reg. br. 40/6 i 52/6.</p>
<p><sup>24</sup> Tekst do kraja rečenice je precrtan mastilom.</p>
<p><sup>25</sup> Kovačević.</p>
<p><sup>26</sup> Tekst do kraja stava je precrtan mastilom. </p>
<p><sup>27</sup> Dopisano mastilom.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_113.htm"><b>Prethodni dokument</b></a></TD><TD><a href="4_14_1_115.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
