<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_134.htm"><b>Prethodni dokument</b></a></TD><TD><a href="4_14_1_136.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 135</strong></p>
<p align="center"><strong>NAREĐENJE KOMANDANTA MAJEVIČKE ČETNIČKE BRIGADE S POČETKA AVGUSTA
 1942. KOMANDANTU DRINSKOG BATALJONA DA NE NAPADA NEMACKE OKUPACIONE
 TRUPE<sup>1</sup></strong></p>
<p align="center">NAJHITNIJE!</p>
<p align="center">KOMANDANTU DRINSKOG BATALJONA</p>
<p>Položaj</p>
<p>Već nekoliko dana taj bataljon je u akciji i zauzeo je neke nove
 položaje a da ova grupa<sup>2</sup> ni jednim slovom ni jednom rečju o tome nije
 izveštena.</p>
<p>Juče je njemačka komanda pozivala komandanta brigade<sup>3</sup> i preko svoga
 izaslanika saopštila da su četnici presjekli put Bijeljina &#8212; Zvornik i
 da su porušili neke objekte na putu kao i da su napali na Njemačke
 kamione i ranili jednog njemačkog vojnika.<sup>4</sup> Kao reakciju na sve to,
 Njemci su naredili da se u Bijeljini, Zvorniku i Tuzli odmah uhapsi 150
 najuglednijih Srba, koji će odmah biti streljani ako se hitno taj put
 ne oslobodi i most ne popravi. Osim toga Njemci su spremni da pošalju i
 kaznenu ekspediciju protiv četnika. Za sve ovo dat je rok ponedeljak 10
 ovog meseca.<sup>5</sup></p>
<p>Do sada Vam je više puta skretana pažnja na opasnost koja nam preti
 od Njemaca ako ih budemo izazivali ali i pored svega toga Vi ste bez
 znanja i odobrenja ove komande preduzeli nerazmišljene akcije s čim
 dovodite u pitanje kako živote 150 Srba tako i cijelu našu akciju na
 Majevici. Trebate imati na umu, a to znamo iz iskustva, da Njemci, kada
 se izazovu ne biraju sredstva da unište svakoga onoga koji radi protiv
 njihovih interesa. I Vi možda sami znate da Njemci ne prežu ni od čega
 i ako pošalju kaznenu ekspediciju na Majevicu možemo sa sigurnošću
 računati da ni jedno selo neće ostati čitavo a od Srba možda će ostati
 samo deseti deo žena i djece i to bez krova nad glavom i bez zrnke
 hrane. Njemac više ratuje protiv civilnog stanovništva nego protiv
 boraca.</p>
<p>Mi se nismo digli na oružje samo da bi spasli svoje gole živote nego
 u prvom redu da zaštitimo i spasemo ovaj jadni narod u Majevici a
 ovakvim svojim delima mi možemo samo da ga upropastimo.</p>
<p>I sam naš vrhovni komandant Ministar vojske u Otadžbini Draža
 Mihailović koji je neosporno najveći neprijatelj Njemaca, naređuje da
 svakako držimo primirje dok ne dođe odlučan momenat<sup>6</sup> kada će se u isti
 čas povesti borba u cijeloj Jugoslaviji a možda i na cijelom Balkanu.
 Budemo li nepromišljeni, radili svako na svoju ruku zaneseni ličnim
 ambicijama i ne misleći o posledicama svega toga, može se desiti samo
 to da u tom odlučnom momentu Majevica bude onemogućena za svaku akciju
 i da u tom času na njoj možda [ne] bude Srpske glave. Dok se drugi,
 iskorišćujući ovo primirje koriste za naoružanje, organizaciju i
 potpuno pripremanje za opšti ustanak, mi svojim nepromišljenim
 postupcima možemo samo da srljamo u očitu propast.</p>
<p>Ja vas molim da ovo ne shvatite kao znak malodušnosti i bojazni od
 neprijatelja, jer i sami znate da za ovu godinu dana borbe, nikada
 nisam pokazao strah ni pred kakvim neprijateljem ali je danas u pitanju
 ne naša, četnička glava, nego spas celog Srpskog naroda u Majevici.
 Treba da imate na umu da je hrvatska vojska pod direktnom komandom
 Njemaca i da danas iza Hrvata stoje Njemci koji su nam već stavili do
 znanja da neće birati sredstva da unište svakog onog koji je protiv
 njih.</p>
<p>Pod tim izrazom &#187;svakog onog&#171; treba razumeti sav civilni narod, žene
 i djecu a ne nas Četnike, jer mi Četnici sklanjajući se u šume i
 planine možemo da se spasemo i sačuvamo ali narod to nije u stanju.</p>
<p>Danas sam isto dobio akt sa kojim nam Njemci garantuju da kasnije,
 kad sporazum postignemo, daju puteve: Čelić&#8212; Površnice,
 Busija&#8212;Požarnica, Kalesija&#8212;Snagovo, Janja&#8212;Branjevo, i
 Bijeljina&#8212;Brezovo polje.<sup>7</sup></p>
<p>Imajući sve ovo u vidu, mišljenja sam da bi hitno trebalo, za sada
 osloboditi put, Bijeljina&#8212;Zvornik i opraviti porušeni most jer taj je
 put potreban Njemcima i koji kategorički traže da se to u interesu mira
 odmah učini.</p>
<p>Radi toga pozivam Vas da mi najdalje do nedelje <sup>9</sup>. o.m. podnesete
 izveštaj o učinjenom kako bi mogli blagovremeno izvestiti njemačku
 komandu.</p>
<p>Svako mora biti svestan toga da je nama cilj jedini da zaštitimo i sačuvamo naš Srpski narod u Bosni. Pametan čovek mora znati da mi nismo u stanju odlučiti ratom, nego će to da učine
 veliki frontovi, a mi ćemo pametnim taktiziranjem sačuvati ovaj narod,
 našu snagu i naše oružje do odlučnog momenta kada ćemo jedanput za
 svagda riješiti pitanje Bosne. Budemo li do sada, kada prilike još nisu
 svršene, izgubili svoje položaje i ovaj teren i upropastili cijeli
 Srpski narod u Majevici onda nam to oslobođenje može doneti samo štetu
 jer će tada Turci i Hrvati biti u apsolutnoj brojnoj nadmoćnosti u
 Bosni koja je ostala bez Srba. Desi li se to onda grijeh i odgovornost
 za upropašteni Srpski narod pada na one, koji su svojim nepromišljenim
 aktima i akcijama doveli do toga.</p>
<p>Nikome ne dozvoljavam da više mrzi Hrvate, Ustaše i Nemce od mene a
 dosadašnjim svojim radom i svojom borbom to sam i dokazao ali svestan
 nove situacije, ja sam uvideo kao i mnogi drugi da je došlo vreme kada
 se mora raditi više glavom, politikom, lukavstvom nego oružjem, koje će
 nam trebati tek onda kada se zato da znak od strane naše vrhovne
 komande<sup>8</sup>.</p>
<p align="center">Naredba Br. 26/429 Akt, za nevršenje akcija</p>
<p align="center">M. P.10</p>
<p align="center"><strong>Đuro Bižić</strong></p>
<b class=medtxt><p><sup>1</sup>&nbsp; Original (pisan na mašini, ćirilicom) u Arhivu VII, Ča, k. 210, reg. br. 35/2 (BH-V-10990).</p>
<p><sup>2</sup>&nbsp; i <sup>3</sup> Radi se o istoj jedinici, o Majevičkoj četničkoj grupi,
 odnosno Majevičkoj brigadi. Grupa je preimenovana u brigadu 31. jula
 1942. (Arhiv VII, Ča, k. 210, reg. br. 18/2).</p>
<p><sup>4</sup>&nbsp; Napad je 3. avgusta 1942, kod s. Branjeva izvršila grupa od
 oko 20 četnika (Zbornik NOR-a, tom IV, knj. 6, dok. br. 172).</p>
<p><sup>5</sup>&nbsp; Tj. avgusta 1942.</p>
<p><sup>6</sup> Vidi dok. br. 2, nap. 2.</p>
<p><sup>7</sup> Taj akt redakcija nije pronašla.</p>
<p><sup>8</sup> Tekst u nastavku je dopisan na poleđini originala.</p>
<p><sup>9</sup> To je naredba komandanta Drinskog četničkog bataljona od 8.
 avgusta 1942. izdata povodom slučaja četnika Miodraga Majstorovića koji
 je &#187;pravio greške i tom prilikom trebao je biti razoružan&#171;. Uspeo je da
 pobegne sa 4 četnika, ali se ističe da će takva sudbina snaći sve one
 koji pokušaju &#187;ma kakav bunt u bataljonu&#171; (Arhiv VII, Ča, k. 210, reg.
 br. 21/2).</p>
<p><sup>10</sup> Okrugli pečat: &#187;Drinski četnički bataljon &#8212; Komanda&#171;.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_134.htm"><b>Prethodni dokument</b></a></TD><TD><a href="4_14_1_136.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
