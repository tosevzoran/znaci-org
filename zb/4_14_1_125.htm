<html>
<head>
<meta http-equiv="Content-Type" content="text/html; charset=utf-8">
<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 1</title>
<style type="text/css">
<!--
@import url(/normal.css);
-->
</style>
</head>
<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI ČETNIČKOG POKRETA DRAŽE MIHAILOVIĆA - KNJIGA 1</b><br>
<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_124.htm"><b>Prethodni dokument</b></a></TD><TD><a href="4_14_1_126.htm"><b>Sledeci dokument</b></a></TD></TR></TABLE></CENTER>
<p class=BELITASTER>
<table width="100%">
<tr>
<td vAlign=Top>
<br>
<p align="center"><strong>BR. 125</strong></p>
<p align="center"><strong>OBAVEŠTENJE ŠTABA MAJEVIČKE ČETNIČKE GRUPE OD 18. JULA 1942.
 POTČINJENIM JEDINICAMA O PREGOVORIMA SA NEMAČKOM KOMANDOM U TUZLI<sup>1</sup></strong></p>
<p align="center">ŠTAB MAJEVIČKE ČETNIČKE GRUPE Str. Pov. Br. 38 </p>
<p align="center">18 jula 1942 g.</p>
<p align="center">POLOŽAJ</p>
<p align="center">KOMANDANTU DRINSKOG<sup>2</sup> ČETNIČKOG BATALJONA</p>
<p>Položaj</p>
<p>Na dan 18 o.m. od strane ove grupe određeni delegati<sup>3</sup> odazvali su se
 pozivu pretstavnika njemačke vojske u Tuzli i posetili ga, a on im je
 tom prilikom pored ostalog izjavio:</p>
<p>Da Njemačka Vojska ima od svojih pretpostavljenih starešina
 naređenje da u svakom slučaju pomogne hrvatsku državu i da je po svaku
 cenu i svim raspoloživim sredstvima održi, takođe ima naređenje da u
 hrvatskoj državi po svaku cenu održi red i mir, što da će njemačka
 vojska da ga sprovede sa Hrvatskim Domobranstvom.</p>
<p>Nemačka Vojska da će svakog onog uništiti, koji misli i želi da
 razbije Hrvatsku Državu. Do sada se imalo dosta razumevanja i
 strpljenja prema svima takovim, ali će se u slučaju ne pokoravanja
 preduzeti najstroži je mere i da će se svaki onaj uništiti koji želi
 nered u Hrvatskoj Državi. Dalje je izjavio da Hrvati stoje u najtešnjim
 odnosima sa Njemačkom Vladom i Njemačkom Vojskom i da je od Vlade dobio
 naređenje, da Hrvatsku Državu u svakom slučaju brani. Prema tome da
 svakome mora biti jasno, da Njemci neće trpiti nikoga ko radi protiv
 Hrvatske Države, da više neće trpiti ni najmanji nered; prošle godine
 da se trpilo, ali da se to više nikako neće trpiti.</p>
<p>Posle toga pitao je pretstavnik Njemačke Vojske Izaslanika Četnika, da li su Četnici voljni, i pod kojim uslovima da sarađuju sa Njemačkom Vojskom i Hrvatskim Domobranstvom, na što su
 pretstavnici Četnika posle dužeg većanja nasamo podneli svoje uslove:</p>
<p>1.&nbsp; Da Četnici ostaju kod onih uslova koji su podneseni
 predstavnicima Hrvatske Vlade u pregovorima u Loparama dana 15 juna
 o.g.<sup>4</sup> dajući još i slijedeću rezoluciju koja doslovce glasi:</p>
<p>2.&nbsp; Priznajemo Njemačku okupaciju Jugoslavije. Izjavljujemo da
 smo spremni lojalno saradivati sa Njemačkim Vlastima pod sledećim
 uslovima:</p>
<p>a.&nbsp; Da se na teritoriji Bosne i Hercegovine potpuno ukinu sve
 ustaške postrojbe i svi razni dobrovoljački zdrugovi te da Hrvatsko
 Domobranstvo bude direktno podvrgnuto Njemačkoj Komandi.</p>
<p>b.&nbsp; Da se puste na slobodu svi politički zatočenici Srbi koji
 su pod bilo kakvom političkom formom lišeni slobode. Konstatujemo, da
 je većina Srba samo radi svoje Srpske nacionalnosti proganjana, iako je
 to sasvim drukčije pretstavljano. Dopušteno ispitivanje izvesnih
 sumnjivih slučajeva, ali to ispitivanje imaju da vrše Njemačke Vlasti.</p>
<p>c.&nbsp; Tražimo, da se u svoj unutrašnjoj upravi kao i svim
 državnim i samoupravnim preduzećima uposle Srbi, ne prema svojoj
 brojčanoj zastupljenosti, jer ta je u poslednje vreme silom poremećena,
 nego prema kulturnom i ekonomskom položaju koji su Srbi zauzimali u
 momentu kapitulacije Jugoslavije. Da se Srbima koji su raznim Hrvatskim
 mahinacijama ekonomski oštećeni ili koji su morali da napuste
 teritoriju današnje N.D.H. omogući obeštećenje odnosno povratak na
 svoja imanja. Da im se zagarantuje lična imovinska bezbednost i omogući
 nesmetan sav kulturni, verski i ekonomski rad u našoj sredini. Tražimo
 da se ispita poreklo kapitala onih ljudi koji su se koristili ratnom
 konjukturom i političkom potlačenošću Srba i da im se imetak oduzme u
 korist države. Da se svima Srbima kojima su razne ustaške,
 dobrovoljačke pa i vojničke formacije opljačkale, uništile ili popalile
 njihova dobra ista iz sredstava države odmah nadoknade. Konstatujemo,
 da su mnoga Srpska preduzeća morala likvidirati, ili su na putu da
 likvidiraju, samo zahvaljujući raznim hrvatskim mahinacijama. Tražimo
 da se takvom stanju jednom za uvek učini kraj, i da se oštećenim Srbima
 iz sredstava države nadoknadi šteta. Da se onemogući moralno i duhovno
 mrcvarenje Srba, i da se Srbi prestanu smatrati nekim nižim podređenim
 bićima te da im se zagarantuje ono mesto koje po njihovim prirodnim intelektualnim i ekonomskim sposobnostima pripada.</p>
<p>Pod takvim uslovima pristajemo na lojalnu i korektnu saradnju sa
 Njemačkim Vlastima i Hrvatskim Domobranstvom i garantujemo, da ćemo na
 teritoriji koju smatramo svojom zavesti potpuni red i mir i da ćemo
 svaki pokušaj stvaranja nereda, ma od koga on dolazio, oružjem sprečiti.</p>
<p>Nadamo se, da će Njemačke Vlasti uvideti opravdanost ovih naših
 zahteva i da neće dozvoliti suvišno prolevanje krvi, nego da će nam
 omogućiti da nastavimo miran i radni život na svojim imanjima na korist
 Narodu i Državi i čitavoj Evropskoj zajednici.</p>
<p>U nevezanom razgovoru prikazali smo prilika pod kojima su živjeli
 Srbi posle stvaranja Hrvatske Države, da su proganjani i ubijani bez
 ikakve krivice i suda što nas je potaklo da smo se morali dići na
 oružje.</p>
<p>Pretstavnik Njemačke vojske izjavio je na to, da sve pojedine
 slučajeve, gde su Srbi bili proganjani, zlostavljani i ubijani po bilo
 kome bez ikakvog suda, ispitamo i prijavimo, a počinitelji da će biti
 pozvani na odgovornost.</p>
<p>Prednje dostavljamo komandantima Bataljona na znanje, s tim da će
 Komandanti biti pozvani na sednicu,<sup>5</sup> gde će im sve biti u detaljima
 saopšteno.</p>
<p align="center">M.P.<sup>6</sup></p>
<p align="center">Str. Pov. br. 49/42 god.</p>
<p align="center">u akta</p>
<p align="center">Komandant</p>
<p align="center">Vojvoda Majevički</p>
<p align="center"><strong>Rad.<sup>7</sup> B. Kerović</strong></p>
<p align="center">M.P<sup>8</sup></p>
<p align="center"> AĐUTANT</p>
<p align="center"><strong>Stan.<sup>9</sup> Todorović</strong></p>
<b class=medtxt><p><sup>1</sup> Original (pisan na mašini, ćirilicom) u Arhivu VII, Ča, k. 233, reg. br. 17/2 (BH-X-487).</p>
<p><sup>2</sup> Ta reč je dopisana mastilom.</p>
<p><sup>3</sup> Delegati su bili Mirko Đukanović, ađutant komandanta Majevičke
 četničke grupe, Ljubamir Petrović, komandant Brčanskog bataljona i
 Branko Jeremić, komandant pozadine (Arhiv VII, Ča, k. 233, reg. br.
 19/2).</p>
<p><sup>4</sup> Vidi dok. br. 91, nap. 7.</p>
<p><sup>5</sup>&nbsp; Sednica je održana 20. jula 1942. Na njoj je delegat Mirko
 Đukanović podneo usmeni izveštaj o toku razgovora sa nemačkom komandom
 u Tuzli. Na sednici je donet zaključak da niko ne sme izdavati nikakve
 letke niti voditi posebne pregovore sa predstavnicima NDH, nemačke
 vojske i Muslimana bez odobrenja Štaba grupe, određena su lica koja će
 nastaviti pregovore sa nemačkom komandom kao i zaključci organizacionog
 i ekonomskog karaktera (Arhiv VII, Ča, k. 233, reg. br. 19/2). Odgovor
 nemačkoj komandi u Tuzli upućen je 10. avgusta 1942 (vidi dok. br. 142).</p>
<p><sup>6</sup>&nbsp; Okrugli pečat: &#187;Četnički odred vojvode majevičkog. S verom u Boga za kralja i otadžbinu&#171;.</p>
<p><sup>7</sup>&nbsp; Radivoje.</p>
<p><sup>8</sup>&nbsp; Okrugli pečat: &#187;Drinski četnički bataljon. Komanda&#171;. 9 Stanko.</p></b>

<CENTER><TABLE border="1"><TR><TD><a href="4_14_1.htm"><b>Sadržaj</b></a></TD><TD><a href="4_14_1_124.htm"><b>Prethodni dokument</b></a></TD><TD><a href="4_14_1_126.htm"><b>Sledeci dokument</b></a></TD></TR></TABLE></CENTER></TD></TR></TABLE>
</body></html>
