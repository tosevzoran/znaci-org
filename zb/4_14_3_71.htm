<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 

<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_70.htm"><b>Prethodni dokument</b></a></TD>
<TD><a href="4_14_3_72.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ KOMANDANTA VOJVODINE OD 9. FEBRUARA 1944. 
DRAŽI MIHAILOVIĆU O USPOSTAVLJANJU VEZE SA MAĐARSKOM VLADOM1</strong></p>
<p align="center"><strong>REFERAT</strong></p>
<p align="center">NAČELNIKU ŠTABA VRHOVNE KOMANDE I MINISTRU VOJSKE MORNARICE 
I VAZDUHOPLOVSTVA</p>
<p>U vezi ranije ponude Mađarske Vlade za uspostavljanje veze sa Vama i Vaših 
uputstava na ovome, izveštavam Vas u sledećem:</p>
<p>Krajem januara 1944 god. (oko 28 januara) mađarski funkcioner preko koga 
Arsen2 održava vezu, bio je u Budim Pešti pozvan od strane pukovnika Ujsasia 
koji mu je saopštio sledeće:</p>
<p>»Odmah po prijemu Vašeg izveštaja o uspostavljanju kanala sa DM izvestio 
sam pretsednika vlade Kalajia koji se živo interesovao za ovu vezu«. Dalje je 
pukovnik Ujsasi rekao da samo čeka pismeni poziv od DM pa da dođe na sastanak 
koji mu DM zakaže. Tom prilikom mu je ponovio punu gotovost mađarske vlade da 
sa DM uspostavi stalnu vezu i da mu, u najširim granicama mogućnosti, u svemu 
izađe u susret, kao i da pokuša da u najlojalnijim razgovorima sa njim (sa DM) 
nađe preduslove za rešenje mađarsko-srpskih odnosa posle rata.</p>
<p>Ovaj funkcioner zamolio je Arsena sledeće: potrebu za apsolutnom diskrecijom 
po celoj ovoj stvari i molbu, da se sve što se odnosi na ovu vezu šalje preko 
njega, kojom je prilikom otkrio bojazan da se ova veza ne bi mimo njega i izvršila.</p>
<p>Ovaj funkcioner je pomoćnik mađarskog oficira za vezu kod Zapovednika u 
Srbiji i za Jugoistok, rezervni oficir, po profesiji novinar Laslo Hori. Preko 
njega je uspostavljen najpogodniji kanal do Vrhovne Komande.</p>
<p>Zbog okolnosti da on izrično u ime pukovnika Ujsasia urgira odgovor po ovoj 
stvari može se zaključiti, da pukovnik Ujsasi sve do 28 januara ove godine 
nije primio Vašeg specijalnog izaslanika sve do ovog datuma, kao i da sam 
pukovnik Ujsasi ovoga Hora smatra kao najpodesniju ličnost za uspostavljanje 
ovoga kanala.</p>
<p>Obzirom na uslove pod kojima se ovaj kanal uspostavlja potpisati je mišljenja 
da je ovo za nas najpogodniji kanal, pošto dolazi direktno iz Budim Pešte do 
Beograda njihovim staranjem, a tek od Beograda se prebacuje na ovu komandu. 
Zatim iz činjenice da delegirana ličnost Gospodina ministra nije mogla doći 
do ovog datuma do kontakta, može se smatrati da je ovo pogodniji kanal od onoga 
kojeg bi ta ličnost uspostavila.</p>
<p>Kako Mađari sve energičnije traže konkretan odgovor, u ime pukovnika 
Ujsasia, molim Gospodina Ministra za naređenje šta mogu odgovoriti na njihovo 
pitanje:</p>
<p>»Kakav konkretan odgovor imate po predlogu koji sam učinio po ovlašćenju 
pukovnika Ujsasia i zašto se još nije iskoristila već uspostavljena veza.«</p>
<p>Kako se od ove veze očekuju i materijalne koristi smatram da bi ovo trebalo 
što pre rešiti i obe stvari preneti na jedno te isto lice, pošto bi 
zahtevanje od Horia, da se stara samo o materijalnim ustupcima kod istog 
proizveo negativan utisak i rezultat, kako je on to sam izvoleo naglasiti.</p>
<p>U prilogu se dostavlja i jedan članak o DM koji je izašao u mađarskom 
listu »Ešti Ujšag« i čija je tendencija političko pripremanje javnog mišljenja 
u korist Draže Mihailovića i Srba, kako bi se iz daleka pripremao teren za 
sporazum sa njima.3</p>
<p>9 februara 1944 godine.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
KOMANDANT, major</p>
<p>Položaj.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;Drag.4 Đ. Rakić</p>
<p>M.P.5</p>
<p>'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;Luki6</p>
<p>&nbsp;Pisati Štabu Vojvodine da nije potrebno za sada da se veza održava 
preko Laslo Hori —</p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
svršeno, u akta</p>
<p>L. B. 7</p>
<p>&nbsp;</p>
<p>1&nbsp; Original (pisan na mašini, ćirilicom) u Arhivu VII, Ča, k. 129, 
reg. bT.5/5—1.</p>
<p>2&nbsp; Redakcija nije mogla da utvrdi o kojoj se ličnosti radi.</p>
<p>3 Članak je izišao 29. decembra 1943. u Beogradu pod naslovom »Ko je Draža 
Mihailović«. U članku se opširno govori o biografiji Mihailovića, njegovim 
funkcijama u bivšoj jugoslovenskoj vojsci, o njegovom kažnjavanju 1939. sa 30 
dana zatvora od strane ministra vojske Milana Nedića zbog toga što je Draža 
hteo »da zavede Vrhovnu vojnu upravu na pogrešno rešenje«. Zatim o dolasku 
Mihailovića na Ravnu goru 11. maja 1941. i formiranju oružanih grupa četnika 
(Arhiv VII, Ca, k. 129, reg. br. 5/5—3). O poznanstvu Draže Mihailovića i 
pukovnika Ujsasi Ištvana (Ujszaszi) i vezama Mihailovića sa mađarskim fašističkim 
krugovima vidi VIG br. 1/1978, str. 207—214, izjava general--majora Ujsasi Ištvana.</p>
<p>4 Dragiša, komandant Vojvodine.</p>
<p>5 Okrugli pečat: »Komanda Jugoslovenske vojske u otadžbini — Gorski štab 
br. 233«.</p>
<p>6 i 7 Luka Baletić, pukovnik, vršio je dužnost načelnika Operativnog 
odeljenja Vrhovne komande. Taj deo teksta dopisao je Draža Mihailović olovkom, 
ćirilicom. Poslednju rečenicu dopisao je Baletić.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_70.htm"><b>Prethodni dokument</b></a></TD>
<TD><a href="4_14_3_72.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
