<html>
<head>
<meta http-equiv="Content-Type" content="text/html; charset=utf-8">

<title>ZBORNIK DOKUMENATA VOJNOISTORIJSKOG INSTITUTA: TOM XIV, KNJIGA 3</title>

<style type="text/css">
<!--
@import url(/normal.css);
-->
</style>
</head>

<body>
<b class=bigTitle>ZBORNIK DOKUMENATA VOJNOISTORIJSKOG INSTITUTA: TOM XIV - DOKUMENTI &#268;ETNI&#268;KOG POKRETA DRA&#381;E MIHAILOVI&#262;A - KNJIGA 3</b><br> 

<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_76.htm"><b>Prethodni dokument</b></a></TD>
<TD><a href="4_14_3_78.htm"><b>Slede&#263;i dokument</b></a></TD></TR></TABLE></CENTER> 

<p class=BELITASTER>
<table width="100%">
<tr>
<td vAlign=Top>
<p>
<br>
<p align="center"><strong>IZVEŠTAJ MAJORA VASILIJA MAROVIĆA OD 17. FEBRUARA 
1944. KOMANDANTU ZAPADNE BOSNE O RASPOREDU ČETNIČKIH JEDINICA U LICI I GORSKOM 
KOTARU POSLE KAPITULACIJE ITALIJE I SARADNJI ČETNIKA I NEMACA1</strong></p>
<p>MAROVIĆ I. VASILIJE&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
.</p>
<p>artiljeriski major&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>17. februara 1944 g.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;</p>
<p>Položaj</p>
<p align="center">KOMANDANTU ZAPADNE BOSNE</p>
<p>U vezi naređenja komandantovog Pov. Broj: Službeno od 11. februara 1944 
godine, podnosim sledeći izveštaj:</p>
<p>Stupanjem u četničke redove od strane nadležnih stare-šina određivan sam 
na razne dužnosti. U mesecu aprilu 1943 godine naredbom Komandanta Ličko-kordunaških 
četničkih odreda određen sam za komandanta sektora Srpske Moravice— 
—Gomirje—Josip Dol. Ovaj sektor formirao je dve brigade I i II brigadu 503. 
Korpusa.2 Na dan kapitulacije Italije sa jednom nepotpunom brigadom zatekao sam 
se u Sloveniji gde sam imao zadatak da uhvatim vezu sa Slovenačkim četnicima 
majora Novaka. Druga nepotpuna brigada u isto vreme pod komandom kapetana Jevtića 
Ilije3 bila je upućena na partizansku teritoriju — u Gacku Dolinu, sektor Otočac 
majora Kapetanovića — kao kaznene ekspedicije da kazni neke četnike koji su 
slati na teren sa patrolama u partizansku pozadinu, a koji su se krišom izvlačili 
od svojih starešina i ostajali kod svojih kuća. Tako na dan sloma Italije u našim 
garnizonima bila je minimalna snaga, koja ništa nije mogla preduzeti u cilju 
razoružanja Italijanske vojske. Tako su se ovi povukli sa naše teritorije sa 
svim svojim naoružanjem. Čim su stupili na partizansku teritoriju, bili su 
razoružani od strane partizana.</p>
<p>Moj put u Sloveniju nije urodio plodom, jer četnici majora Novaka nisu 
uspeli da dođu na određeno mjesto.4 Uzalud smo čitava dva dana tumarali po 
Sloveniji od sela do sela tražeći Novakove četnike, za koje nam niko ništa 
nije znao reći. Slom Italije i povlačenje njihove vojske iz Slovenije nateralo 
me je da prekinem traganje za slovenačkim četnicima i da se vratim na svoj 
teren, u svoje garnizone, koji su ostali oslabljeni pa sam se bojao da ih 
partizani ne unište. Dok sam se ja vratio iz Slovenije svi četnici moga 
sektora već su bili skoncentrisani u Srpskim Moravicama.</p>
<p>Sa radio stanicom, koju sam na pet-šest dana pre sloma Italije dobio 
nastojao sam da uhvatim vezu sa ma kom suse-dnom komandom, ali u tome nisam 
uspeo. Ostao sam potpuno usamljen usred partizanskog carstva bez ikakve veze ma 
sa kim. Moj komandant potpukovnik G. Bjelajac koji je 6 septembra 1943 godine 
bio u obilasku moga sektora, 7 septembra otišao je za Sušak gde je od strane 
političkog stare-šine brata Radmila Grđića bio hitno pozvan. Sta je dalje sa 
njim bilo neznam. Neznam ni to da li je uspeo da spasi živu glavu, jer prvog 
dana sloma Italije sav Hrvatski živalj prišao je partizanima i ovi su uzeli 
vlast u svima mestima Gorskog Kotara, Hrvatskog primorja, Like i Korduna. Tako 
se on našao na Sušaku među partizanima. Sa oružjem koje su partizani dobili 
od Italijanske vojske, a koje je bilo u izobilju, ovi su uspeli da naoružaju 
sve što je bilo sposobno da nosi pušku. Pošto smo mi bili jedina njihova 
smetnja, oni se svom snagom bacaju na nas. Namera im je bila da nas po svaku 
cenu likvidiraju. Trima najboljim svojim divizijama u ovom kraju i nekim 
terenskim odredima stavljaju u zadatak da nas unište. U nameri da bi sačuvao 
živu snagu povlačim se prema jugu, u pravcu Obrovca, a u duhu instrukcija 
opunomoćenog delegata potpukovnika g. Aćimovića.5 I ako sam četnicima 
objasnio da, su se naši saveznici iskrcali na našoj obali i da im mi idemo u 
susret, pojedini četnici, još prvog dana našeg puta kradomice se izvlače i 
vraćaju nazad svojim kućama. Najstro-žija kontrola starešina u ovom ih nije 
mogla sprečiti. Partizani primetivši naš pokret u stopu nas prate, i na 
drugom prenoćištu napadaju nas sa dve divizije i jednim odredom.6 U ovoj strašnoj 
borbi, u kojoj je naročito došlo do upotrebe hladnog oružja, partizani su u 
odnosu na nas imali mnogo veće gubitke. Ali u glavnom, oni su uspeli da nas 
razbiju. Pojedini četnici i četničke jedinice u mesto da se povlače u određenom 
pravcu, vraćaju se oko svojih sela. Tako posle borbe jedva smo mogli sakupiti 
polovinu brojnog stanja. U daljnim sukobima koji su bili stalni, napustilo nas 
je do 80% boraca. Mnogi su izginuli. Od oficira poginuo je kapetan Milan 
Bogdanović. Partizani su uspeli da uhvate žive majora Šorka Branka koji je 
bio bolestan i nije mogao da izbegne, potporučnike Mrvoša Milana i Savu Nenadića. 
Da bi prikupio sve borce koji su nas napustili i otišli kod svojih sela donosim 
odluku da se starešine sa ovim malim brojem boraca koji je ostao kod nas, 
vratim oko srpskih i četničkih sela. Tako smo se podelili u više grupa. Ali 
partizani ne miruju. Sa svim svojim snagama jure nas i nedaju nam oka otvoriti. 
Do sela ne-možemo doći, jer su ih blokirali. Sa lovačkim bataljonima 
pretresaju šume. Četnicima ponestala municija, a i neće da se bore. Klonuli 
su duhom. Navodim samo jedan primer koji će okarakterisati njihovo duševno 
stanje i njihov moral u ovo vreme. Sa mojom grupom od 46 četnika došao sam na 
jedno brdo iznad sela Zalužnice. Tu sam uhvatio vezu sa 20 četnika iz ovog 
sela, koji su se skrivali po šumi. Tako nas je bilo oko 66. Osmatrač i stražar 
koji je bio na jedno 100 metara udaljen izveštava nas da jedna grupa partizana 
izbija iz šume i da nam se približava. I ako je većina četnika vidjela i 
konsta-tovala da je ovo mala snaga svi su se četnici razbežali. Sva moja vika 
da stanu i pucanje na njih nije ih zaustavila. I ako su videli da sam se ja 
sazuo u nameri da istresem obuću ostavili su me tako samog. Jedva sam posle 
uspeo da nađem jednu grupu od 20 njih, dok drugu grupu našao sam tek sutradan, 
a domaće četnike u opšte više nisam video i ako sam ostao u blizini toga 
sela i tragao za njima čitava 4 dana.</p>
<p>Bez hrane smo bili stalno, jer nam je iz sela niko nije smeo donijeti pošto 
su partizani takve osobe odmah streljali. Četnika niko nije mogao naterati da 
dođe do neke usamljene kuće za hranu. Svi oni više su voljeli da trpe glad 
nego da se izlažu opasnostima. Hranu smo donosili jedino mi oficiri za nas i četnike. 
Po nekad nam se zaređalo i po 7 dana da smo živjeli od drenjina i kupina. 
Patroliranja i izviđanja pala su samo na starešine. Četnike je bio uhvatio 
neki bojazan i strah da se nisu mogli smesta pomeriti.</p>
<p>Stalni progoni partizana kojima smo mi u celoj Lici, Kordunu, Primorju i 
Gorskom kotaru bili jedini neprijatelji, kao i poteškoće života koje su sa 
nama podnosili, natjeralo je i onaj mali broj četnika koji je uza nas ostao da 
nas izbegava i kradomice nas napušta.</p>
<p>Neke starešine bez mog znanja a u cilju da izbegnu sigurnu smrt, sa svojim 
grupama odlaze u pravcu Karlovca da tamo stupe u vezu sa Nemcima. Drugi se 
predaju partizanima. Kako partizani u to vreme nisu ubili čak ni one oficire 
koje su uhvatili, to je ovo pokolebalo i mnoge četnike. Za to se mnogi predaju. 
Tako su se predale neke starešine. Treći, koji nisu verovali partizanima a 
nisu hteli ni Nemcima posakrivali su se oko svojih sela da tako prezime zimu. Sa 
starešinama probijati se nisu hteli, jer su verovali da je to nemoguće i da ih 
ovi vode u sigurnu smrt. Mnogi čestiti i pošteni Srbi, stariji ljudi, znajući 
za moju nameru predlagali su mi i molili me da ostanem kod njih da me oni 
sakriju i da kod njih u nekom skrovištu sačekam bolje dane. Ovo nisam mogo 
prihvatiti jer me je bila sramota, da kao starešina i oficir budem sakriven i u 
nedejstvu.</p>
<p>Pored stalnog progona partizana i gladi koju smo trpeli nastali su bili 
hladni zimski dani. Prva sneg već je bio pao u Kapeli i Velebitu, a mi od odela 
ništa nismo imali sem ono što se na narna zateklo 7 septembra. Teško je 
prikazati te muke i patnje koje smo za ovo vreme preživljavali gonjeni svuda 
kao divlje zveri, gladni i žedni, bosi i goli. Te strašne patnje toliko su nas 
izmrcvarile i iznurile da su mnogi od nas pomišljali i na samoubistvo.</p>
<p>Ovako izmrcvareni i iznemogli stigli smo kod vojvode Đujića. Ovde smo očekivali 
bratski prijem i razumevanje. Ali umesto toga nailazimo na nešto drugo. Vojvoda 
Đujić primio nas je nebratski i ne srpski, primio nas je kao da smo došli iz 
kafane, sa pijanke, a ne iz borbe i to vrlo mučne i vrlo teške. Prema nama 
zauzeo je neki naročiti stav koga ni kod najvećih siledžija nisam video, kao 
da je i naš život i naša sudbina u njegovim rukama. Primio nas je sjedeći za 
stolom sa jednom nogom prebačenom preko stola. Kao da mu je naša teška borba 
i naša nesreća pričinjavala naročito zadovoljstvo, podsme-hivao se kad sam 
mu izlagao naše poteškoće i borbe koje smo preživjeli. Na moja izlaganja 
završava: »Zar tako bedno završiše četnici Bjelajčevi na koje sam bio upućen 
da se ugledam.« On to tako sa podsmehom izgovara i ako sam sto na sto siguran 
da bi on mnogo žalosnije mnogo bednije završio da se nije grčevito uhvatio 
Nemaca i na njih se potpuno oslonio6. Da uzgredno napomenem još i to da smo kod 
njega gladovali i ako nije bilo potrebe za tim, da su nas jele vaške jer nismo 
imali preobuke i ako je on u svom štabu imao nekoliko stotina novih košulja, 
da smo spavali bez pokrivača i bez prostirača i ako su svi njegovi doglavnici 
bili u luksuznim sobama u kojima je bilo i praznih kreveta. Provodeći ovakav 
bedan život za ovo vreme dok smo bili kod njega izazvao je sažaljenje drugih 
ljudi koji su nas pozvali kod svojih kuća na stan i hranu.</p>
<p>Koliki je grandoman i kolikom se veličinom zamišlja vojvoda Đujić, 
najbolje se vidi po tome što je sada za sebe izgradio novu đeneralsku 
dolamicu. Kažu da ima kompletno đeneralsko odelo koje ja nisam vidio, dok 
dolamicu jesam. Dakle pop Đujić sprema se za Đenerala. Smatra sebe svemoćnim 
gospodarom Zapadne Bosne, Like i Dalmacije i Korduna. Zaista ako se njemu 
dozvoli da radi u Lici i Kordunu onako kako radi na svojoj teritoriji, verujem 
da posle rata neće smeti ni jedan četnik da zaviri u ove krajeve, a pošten i 
čestit rad potpukovnika Bjelajca propašće kao da nije ni postojao.</p>
<p>Vojvoda Đujić u svom štabu kao svoje savetodavce ima dve žene.7 Teško 
tome ko se njima zameri. One su svemoćni gospodari. Jedna od njih kad je 
doznala da sam oficir rekla mi je: »Znate, kod nas se ofciri slabo cene, 
smatraju se kao fukara.« I zaista vojvoda Đujić oficire ne trpi. Ne trpi ih 
jer sa njima ne može da radi šta hoće. On više voli narodne vođe tzv. »rasove«, 
one ljude koje u četničke redove nisu doveli nikakvi ideali već žudnja za 
pljačkom i lakšim životom. Koliko sam mogao konstatovati kod njega je pljačka 
legalizovana, a pljačkaju se čak i Srpska sela.</p>
<p>Što je najgore i najcrnje vojvoda Đujić ne samo da taktizira, već 
otvoreno sarađuje sa Nemcima. Skoro svi njegovi četnici su na Nemačkom kazanu 
i pod njemačkom kontrolom. Njegov načelnik štaba Kapetan Mijović8 skoro 
svakodnevno sa luksuznim kolima ide u štab Nemačke divizije.9 On je mene i 
kapetana Jeftića javio Nemcima u želji da nas kao saradnike Đujićeve Nemci 
rasporede kod njegovih legalizo-vanih četnika. Na osnovi ove prijave Nemci su 
tragali za nama, uhvatili nas i tražili od nas obavezu za lojalnu saradnju. 
Je-dva smo uspeli da uteknemo iz Nemačkih kandža koristeći lažne 
legitimacije i nemačke dozvole drugih četnika.</p>
<p>Evo ovo su u kratkim crtama vrlo bledo izneti razlozi zbog kojih sam napustio 
Liku i vojvodu Đujića.</p>
<p>Duša me boli i guši me vapaj za pravdom kad danas vidim da se oficiri koji 
su samnom došli, a koji su u svakom pogledu odlični, uzimaju na odgovor i optužuju 
po dostavama vojvode Đujića, a koji se sa istima ne može meriti ni kao starešina 
ni kao Srbin i četnik.</p>
<p>Kao ljudi i obični smrtnici ako smo učinili kakvu grešku ili krivicu za 
nju treba lično ja da odgovaram, a nikako ovi ljudi, koji su u svemu postupali 
po mojim naređenjima i uputstvima.</p>
<p>Imao sam nameru da lično odem u Vrhovnu komandu i iznesem sve nedaće na 
koje nailazimo i sa kojima se borimo, a posle da se vratim sa svima oficirima na 
svoju teritoriju, čim mi se stvori mogućnost za povratak. Smatram da nismo 
pogrešili i da se nismo ogrešili o postojećim Zakonima, ako nismo prišli 
Nemcima ili ustašama i tražili od njih zaštitu i pod njihovom zaštitom čekali 
bolje dane.</p>
<p>Dostavljam prednje i molim da se ovaj moj izveštaj dostavi Gospodinu 
Ministru.</p>
<p>S VEROM U BOGA ZA KRALJA I OTADŽBINU!</p>
<p>Artiljerijski major Vasilije I. Marović</p>
<p>[Grb]</p>
<p>KOMANDA</p>
<p>ZAPADNE BOSNE</p>
<p>K. Str. pov. br. 141</p>
<p>POLOŽAJ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
.</p>
<p>Priključiti aktu Str. Pov. br. 141/44</p>
<p>Komandant, major,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
&nbsp;' .</p>
<p>Slavoljub Vranješević</p>
<p>&nbsp;</p>
<p>1&nbsp; Original (pisan na mašini, latinicom) u Arhivu VII, Ča, k. 153, 
reg. br. 11/4—1 (H-V-503).</p>
<p>2&nbsp; i 4 Vidi knj. 2, dok. br. 204.</p>
<p>3&nbsp; Vidi dok. br. 78.</p>
<p>5&nbsp; Dr Mladen Žujović. Vidi knj. 2, dok. br. 203.</p>
<p>6&nbsp; Vidi dok. br. 73 i 76.</p>
<p>7&nbsp; Jedna od tih žena bila je Nada Stanić, poverljivi Đujićev oba-veštajac 
i kurir za održavanje veze sa Dražom Mihailovićem i nemačkom Komandom 
Jugoistoka u Beogradu.</p>
<p>8&nbsp; Novak.</p>
<p>9&nbsp; Odnosi se na nemačku 114. pešadijsku diviziju.</p>
<p>
<br>
<CENTER><TABLE border="1"><TR><TD><a href="4_14_3.htm"><b>Sadr&#382;aj</b></a></TD>
<TD><a href="4_14_3_76.htm"><b>Prethodni dokument</b></a></TD>
<TD><a href="4_14_3_78.htm"><b>Slede&#263;i dokument</b></a></TD></TR></TABLE></CENTER>

</TD></TR></TABLE>

</body></html>
