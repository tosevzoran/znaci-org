# ZNACI.ORG - poziv na saradnju!
Ovo je repo sa HTML (i CSS) fajlovima sajta Znaci.org - arhive dokumentacije iz 2. svetskog rata, koji je originalno pripremio i održavao na domenu znaci.net naš preminuli drug Goran Despotović, a sada ga održava grupa volontera i entuzijasta.

Osim ovih HTML/CSS fajlova, sajt Znaci.org sadrži i oko 150GB dokumenata, čiji najvažniji deo sačinjavaju skenirani mikrofilmovi zaplenjene dokumentacije nacističke Nemačke, koju je Vojnoistorijski institut početkom šezdesetih godina dobio od National Archive. 

Prema Goranovom komentaru, "Ovaj posao je tek u začetku - na sajtu je trenutno dostupno ukupno 84 kompletnih rolni dokumenata, sa ukupno 94175 listova dokumenata, a broj beleški uz dokumente je trenutno svega 993 (dakle oko 1%) - ali nadamo se značajnom porastu s vremenom."

U tom smislu smo stvorili ovaj github repo, kao mehanizam koji bi omogućio komforan i upravljiv način da veći broj saradnika učestvuje u stvaranju beleški uz dokumente - i time s vremenom učini sajt Znaci.org još korisnijim i informativnijim.

Ovaj github repo je javno dobro (kao i ostatak sajta) - i možete ga klonirati kod sebe i pregledati detaljnije, razumeti njegovu strukturu, uporediti sa sadržajem sajta, i slično. Ako već nemate github račun registracija je besplatna, možete je uraditi ovde: https://github.com/signup

Možete čak i kod sebe lokalno pokušati da ga proširujete, menjajući postojeće ili dodajući nove HTML fajlove, na koje se možete pozvati iz postojećih njihovom promenom, koristeći HTML reference (apsolutne ili relativne, ali molimo vas bez navođenja domena).

Da bi vaše izmene bile integrisane na sajt biće potrebno da nam se javite i objasnite/prikažete svoje priloge radnoj grupi za održavanje sajta, koja bi vam odobrila status saradnika (collaborator), koji vam omogućava da prosleđujete svoje izmene/dopune u glavnu granu arhive, koja se automatizovano integriše na sajt.

Ako nemate puno iskustva u radu sa git sistemom za održavanje verzija dokumentacije, najtoplije preporučujemo da instalirate Github desktop GUI alat ( https://desktop.github.com/ ), koji omogućava vrlo jednostavnu interakciju sa github repoima. Kroz ovaj alat možete napraviti kopiju repoa kod sebe (clone), pregledati vaše izmene i (kada dobijete status saradnika) integrisati izmene u repo i time i na sajt.

Detalje za kontatk ćemo objaviti uskoro - u međuvremenu možete probati sve gore opisano - komentare rado primamo kao tvitove sa hashtag-om #znaci_org.
